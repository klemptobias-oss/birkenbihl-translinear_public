(1x) === Prolog ===
(1)  Medea: Dī conjugālēs tūque geniālis torī,
(2)  Medea: Lūcīna, cūstōs quaeque domitūram freta
(3)  Medea: Tīphyn novam frēnāre docuistī ratem,
(4)  Medea: et tū, profundī saeve dominātor maris,
(5)  Medea: clārumque Tītān dīvidēns orbī diem,
(6)  Medea: tacitīsque praebēns cōnscium sacrīs jubar
(7)  Medea: Hecatē trifōrmis, quōsque jūrāvit mihī
(8)  Medea: deōs Iāsōn, quōsque Mēdēae magis
(9)  Medea: fās est precārī: noctis aeternae chaos,
(10)  Medea: āversa superīs rēgna mānēsque impiōs
(11)  Medea: dominumque rēgnī trīstis et dominam fidē
(12)  Medea: meliōre raptam, vōce nōn faustā precor.
(13)  Medea: nunc, nunc adeste sceleris ultrīcēs deae,
(14)  Medea: crīnem solūtīs squālidae serpentibus,
(15)  Medea: ātram cruentīs manibus amplexae facem,
(16)  Medea: adeste, thalamīs horridae quondam meīs
(17)  Medea: quālēs stetistis: conjugī lētum novae
(18)  Medea: lētumque socerō et rēgiae stirpī date.
(19)  Medea: Num pejus aliquid? quod precer spōnsō malum?
(20)  Medea: vīvat; per urbēs erret ignōtās egēns
(21)  Medea: exul pavēns invīsus incertī laris,
(22)  Medea: jam nōtus hospes līmen aliēnum expetat;
(23)  Medea: mē conjugem optō, quōque nōn aliud queam
(24)  Medea: pejus precārī, līberōs similēs patrī
(25)  Medea: similēsque mātrī: parta jam, parta ultiō est:
(26)  Medea: peperī. Querēlās verbaque in cassum serō?
(27)  Medea: nōn ībō in hostēs? manibus excutiam facēs
(28)  Medea: caelōque lūcem; spectat hoc nostrī sator
(29)  Medea: Sōl generis, et spectātur, et currū īnsidēns
(30)  Medea: per solita pūrī spatia dēcurrit polī?
(31)  Medea: nōn redit in ortūs et remētītur diem?
(32)  Medea: dā, dā per aurās curribus patriīs vehī,
(33)  Medea: committe habēnās, genitor, et flagrantibus
(34)  Medea: ignifera lōrīs tribue moderārī juga:
(35)  Medea: geminō Corinthos lītorī oppōnēns morās
(36)  Medea: cremāta flammīs maria committat duo.
(37)  Medea: hoc restat ūnum, prōnubam thalamō feram
(38)  Medea: ut ipsa pīnum postque sacrificās precēs
(39)  Medea: caedam dicātīs victimās altāribus.
(40)  Medea: Per vīscera ipsa quaere suppliciō viam,
(41)  Medea: sī vīvis, anime, sī quid antīquī tibī
(42)  Medea: remanet vigōris; pelle fēmineōs metūs
(43)  Medea: et inhospitālem Caucasum mente indue.
(44)  Medea: quodcumque vīdit Phāsis aut Pontus nefās,
(45)  Medea: vidēbit Isthmos. effera ignōta horrida,
(46)  Medea: tremenda caelō pariter ac terrīs mala
(47)  Medea: mēns intus agitat: vulnera et caedem et vagum
(48)  Medea: fūnus per artūs; levia memorāvī nimis:
(49)  Medea: haec virgo fēcī; gravior exsurgat dolor:
(50)  Medea: majōra jam mē scelera post partūs decent.
(51)  Medea: accingere īrā tēque in exitium parā
(52)  Medea: furōre tōtō. paria nārrentur tua
(53)  Medea: repudia thalamīs: quō virum linquēs modō?
(54)  Medea: hōc quō secūta es. rumpe jam sēgnēs morās:
(55)  Medea: quae scelere parta est, scelere linquenda est domus.
(56x) === Chor (gemischt) ===
(56)  Chorus: Ad rēgum thalamōs nūmine prōsperō
(57)  Chorus: quī caelum superī quīque regunt fretum
(58)  Chorus: adsint cum populīs rīte faventibus.
(59)  Chorus: Prīmum scēptriferīs colla Tonantibus
(60)  Chorus: taurus celsa ferat tergore candidō;
(61)  Chorus: Lūcīnam niveī fēmina corporis
(62)  Chorus: intemptāta jugō plācet, et asperī
(63)  Chorus: Mārtis sanguineās quae cohibet manūs,
(64)  Chorus: quae dat belligerīs foedera gentibus
(65)  Chorus: et cornū retinet dīvite cōpiam,
(66)  Chorus: dōnētur tenerā mītior hostiā.
(67)  Chorus: Et tū, quī facibus lēgitimīs ades,
(68)  Chorus: noctem discutiēns auspice dexterā
(69)  Chorus: hūc incēde gradū marcidus ēbriō,
(70)  Chorus: praecingēns roseō tempora vinculō.
(71)  Chorus: Et tū, quae, geminī praevia temporis,
(72)  Chorus: tardē, stēlla, redīs semper amantibus:
(73)  Chorus: tē mātrēs, avidē tē cupiunt nurūs
(74)  Chorus: quamprīmum radiōs spargere lūcidōs.
(75)  Chorus: Vincit virgineus decor
(76)  Chorus: longē Cecropiās nurūs,
(77)  Chorus: et quās Tāygetī jugīs
(78)  Chorus: exercet juvenum modō
(79)  Chorus: mūrīs quod caret oppidum,
(80)  Chorus: et quās Āonius latex
(81)  Chorus: Alphēosque sacer lavat.
(82)  Chorus: Sī fōrmā velit aspicī,
(83)  Chorus: cēdent Aesoniō ducī
(84)  Chorus: prōlēs fulminis improbī
(85)  Chorus: aptat quī juga tigribus,
(86)  Chorus: nec nōn, quī tripodas movet,
(87)  Chorus: frāter virginis asperae,
(88)  Chorus: cēdet Castore cum suō
(89)  Chorus: Pollūx caestibus aptior.
(90)  Chorus: Sīc, sīc, caelicolae, precor,
(91)  Chorus: vincat fēmina conjugēs,
(92)  Chorus: vir longē superet virōs.
(93)  Chorus: Haec cum fēmineō cōnstitit in chorō,
(94)  Chorus: ūnīus faciēs praenitet omnibus.
(95)  Chorus: sīc cum sōle perit sīdereus decor,
(96)  Chorus: et dēnsī latitant Plēiadum gregēs,
(97)  Chorus: cum Phoebē solidum lūmine nōn suō
(98)  Chorus: orbem circuitīs cornibus alligat.
(99)  Chorus: ostrō sīc niveus pūniceō color
(100)  Chorus: perfūsus rubuit, sīc nitidum jubar
(101)  Chorus: pāstor lūce novā rōscidus aspicit.
(102)  Chorus: Ēreptus thalamīs Phāsidis horridī,
(103)  Chorus: effrēnae solitus pectora conjugis
(104)  Chorus: invītā trepidus prēndere dexterā,
(105)  Chorus: fēlīx Aeoliam corripe virginem
(106)  Chorus: nunc prīmum socerīs spōnse volentibus.
(107)  Chorus: Concessō, juvenēs, lūdite jūrgiō,
(108)  Chorus: hinc illinc, juvenēs, mittite carmina:
(109)  Chorus: rāra est in dominōs jūsta licentia.
(110)  Chorus: Candida thyrsigerī prōlēs generōsa Lyaeī,
(111)  Chorus: multifidam jam tempus erat succendere pīnum:
(112)  Chorus: excute sollemnem digitīs marcentibus ignem.
(113)  Chorus: fēsta dicāx fundat convīcia fescennīnus,
(114)  Chorus: solvat turba jocōs; tacitīs eat illa tenebrīs,
(115)  Chorus: sī qua peregrīnō nūbit fūrtīva marītō.
(116x) === Akt 1 ===
(116)  Medea: Occidimus: aurēs pepulit hymenaeus meās.
(117)  Medea: vix ipsa tantum, vix adhūc crēdō malum.
(118)  Medea: hoc facere Iāsōn potuit, ēreptō patre
(119)  Medea: patriā atque rēgnō sēdibus sōlam exterīs
(120)  Medea: dēserere dūrus? merita contempsit mea
(121)  Medea: quī scelere flammās vīderat vincī et mare?
(122)  Medea: adeōne crēdit omne cōnsūmptum nefās?
(123)  Medea: incerta vēcors mente nōn sānā feror
(124)  Medea: partēs in omnēs; unde mē ulcīscī queam?
(125)  Medea: utinam esset illī frāter! est conjūnx: in hanc
(126)  Medea: ferrum exigātur. hoc meīs satis est malīs?
(127)  Medea: sī quod Pelasgae, sī quod urbēs barbarae
(128)  Medea: nōvēre facinus quod tuae ignōrent manūs,
(129)  Medea: nunc est parandum. scelera tē hortentur tua
(130)  Medea: et cūncta redeant: inclitum rēgnī decus
(131)  Medea: raptum et nefandae virginis parvus comes
(132)  Medea: dīvīsus ēnse, fūnus ingestum patrī
(133)  Medea: sparsumque pontō corpus et Peliae senis
(134)  Medea: dēcocta aēnō membra: fūnestum impiē
(135)  Medea: quam saepe fūdī sanguinem, et nūllum scelus
(136)  Medea: īrāta fēcī: saevit īnfēlīx amor.
(137)  Medea: Quid tamen Iāsōn potuit, aliēnī arbitrī
(138)  Medea: jūrisque factus? dēbuit ferrō obvium
(139)  Medea: offerre pectus: melius, ā melius, dolor
(140)  Medea: furiōse, loquere. sī potest, vīvat meus,
(141)  Medea: ut fuit, Iāsōn; sī minus, vīvat tamen
(142)  Medea: memorque nostrī mūnerī parcat meō.
(143)  Medea: Culpa est Creontis tōta, quī scēptrō impotēns
(144)  Medea: conjugia solvit quīque genetrīcem abstrahit
(145)  Medea: gnātīs et artō pignore astrictam fidem
(146)  Medea: dirimit: petātur, sōlus hic poenās luat,
(147)  Medea: quās dēbet. altō cinere cumulābō domum;
(148)  Medea: vidēbit ātrum verticem flammīs agī
(149)  Medea: Malēa longās nāvibus flectēns morās.
(150)  Nutrix: Silē, obsecrō, questūsque sēcrētō abditōs
(151)  Nutrix: mandā dolōrī. gravia quisquis vulnera
(152)  Nutrix: patiente et aequō mūtus animō pertulit,
(153)  Nutrix: referre potuit: īra quae tegitur nocet;
(154)  Nutrix: professa perdunt odia vindictae locum.
(155)  Medea: Levis est dolor, quī capere cōnsilium potest
(156)  Medea: et clepere sēsē: magna nōn latitant mala.
(157)  Medea: libet īre contrā. Siste furiālem impetum,
(158)  Nutrix: alumna: vix tē tacita dēfendit quiēs.
(159)  Medea: Fortūna fortēs metuit, ignāvōs premit.
(160)  Nutrix: Tunc est probanda, sī locum virtūs habet.
(161)  Medea: Numquam potest nōn esse virtūtī locus.
(162)  Nutrix: Spēs nūlla rēbus mōnstrat adflīctīs viam.
(163)  Medea: Quī nīl potest spērāre, dēspēret nihil.
(164)  Nutrix: Abiēre Colchī, conjugis nūlla est fidēs
(165)  Nutrix: nihilque superest opibus ē tantīs tibī.
(166)  Medea: Mēdēa superest: hīc mare et terrās vidēs
(167)  Medea: ferrumque et ignēs et deōs et fulmina.
(168)  Nutrix: Rēx est timendus. Rēx meus fuerat pater.
(169)  Nutrix: Nōn metuis arma? Sint licet terrā ēdita.
(170)  Nutrix: Moriēre. Cupiō. Profuge. Paenituit fugae.
(171)  Nutrix: Mēdēa. Fīam. Māter es. Cui sim vidē.
(172)  Nutrix: Profugere dubitās? Fugiam, at ulcīscar prius.
(173)  Nutrix: Vindex sequētur. Forsan inveniam morās.
(174)  Nutrix: Compesce verba, parce jam, dēmēns, minīs
(175)  Nutrix: animōsque minue: temporī aptārī decet.
(176)  Medea: Fortūna opēs auferre, nōn animum potest.
(177)  Medea: Sed cujus ictū rēgius cardō strepit?
(178)  Medea: ipse est Pelasgō tumidus imperiō Creō.
(179)  Creo: Mēdēa, Colchī noxium Aeētae genus,
(180)  Creo: nōndum meīs exportat ē rēgnīs pedem?
(181)  Creo: mōlītur aliquid: nōta fraus, nōta est manus.
(182)  Creo: cui parcet illa quemve sēcūrum sinet?
(183)  Creo: abolēre properē pessimam ferrō luem
(184)  Creo: equidem parābam: precibus ēvīcit gener.
(185)  Creo: concessa vīta est, līberet fīnēs metū
(186)  Creo: abeatque tūta. fert gradum contrā ferōx
(187)  Creo: mināxque nostrōs propius affātūs petit.
(188)  Creo: Arcēte, famulī, tāctū et accessū procul,
(189)  Creo: jubēte sileat. rēgium imperium patī
(190)  Creo: aliquando discat. Vāde vēlōcī viā
(191)  Creo: mōnstrumque saevum horribile jamdūdum āvehe.
(192)  Medea: Quod crīmen aut quae culpa multātur fugā?
(193)  Creo: Quae causa pellat, innocēns mulier rogat.
(194)  Medea: Sī jūdicās, cognōsce, sī rēgnās, jubē.
(195)  Creo: Aequum atque inīquum rēgis imperium ferās.
(196)  Medea: Inīqua numquam rēgna perpetuō manent.
(197)  Creo: Ī, querere Colchīs. Redeo: quī āvēxit, ferat.
(198)  Creo: Vōx cōnstitūtō sēra dēcrētō venit.
(199)  Medea: Quī statuit aliquid parte inaudītā alterā,
(200)  Medea: aequum licet statuerit, haud aequus fuit.
(201)  Creo: Audītus ā tē Pelia supplicium tulit?
(202)  Creo: sed fāre, causae dētur ēgregiae locus.
(203)  Medea: Difficile quam sit animum ab īrā flectere
(204)  Medea: jam concitātum quamque rēgāle hoc putet
(205)  Medea: scēptrīs superbās quisquis admōvit manūs,
(206)  Medea: quā coepit īre, rēgiā didicī meā.
(207)  Medea: quamvīs enim sim clāde miserandā obruta,
(208)  Medea: expulsa supplex sōla dēserta, undique
(209)  Medea: afflīcta, quondam nōbilī fulsī patre
(210)  Medea: avōque clārum Sōle dēdūxī genus.
(211)  Medea: quodcumque placidīs flexibus Phāsis rigat
(212)  Medea: Pontusque quidquid Scythicus ā tergō videt,
(213)  Medea: palūstribus quā maria dulcēscunt aquīs,
(214)  Medea: armāta peltīs quidquid exterret cohors
(215)  Medea: inclūsa rīpīs vidua Thermōdontiīs,
(216)  Medea: hoc omne noster genitor imperiō regit.
(217)  Medea: generōsa, fēlīx, decore rēgālī potēns
(218)  Medea: fulsī: petēbant tunc meōs thalamōs procī,
(219)  Medea: quī nunc petuntur. rapida fortūna ac levis
(220)  Medea: praecepsque rēgnō ēripuit, exiliō dedit.
(221)  Medea: cōnfīde rēgnīs, cum levis magnās opēs
(222)  Medea: hūc ferat et illūc cāsus: hoc rēgēs habent
(223)  Medea: magnificum et ingēns, nūlla quod rapiat diēs:
(224)  Medea: prōdesse miserīs, supplicēs fīdō lare
(225)  Medea: prōtegere. Sōlum hoc Colchicō rēgnō extulī,
(226)  Medea: decus illud ingēns Graeciae et flōrem inclitum,
(227)  Medea: praesidia Achīvae gentis et prōlem deum
(228)  Medea: servāsse mēmet. mūnus est Orpheus meum,
(229)  Medea: quī saxa cantū mulcet et silvās trahit,
(230)  Medea: geminumque mūnus Castor et Pollūx meum est
(231)  Medea: satīque Boreā quīque trāns Pontum quoque
(232)  Medea: summōta Lynceus lūmine immissō videt,
(233)  Medea: omnēsque Minyae: nam ducum taceō ducem,
(234)  Medea: prō quō nihil dēbētur: hunc nūllī imputō;
(235)  Medea: vōbīs revēxī cēterōs, ūnum mihī.
(236)  Medea: Incesse nunc et cūncta flāgitia ingere:
(237)  Medea: fatēbor; obicī crīmen hoc sōlum potest,
(238)  Medea: Argō reversa. virginī placeat pudor
(239)  Medea: paterque placeat: tōta cum ducibus ruet
(240)  Medea: Pelasga tellūs, hīc tuus prīmum gener
(241)  Medea: taurī ferōcis ōre flagrantī occidet.
(242)  Medea: [fortūna causam quae volet nostram premat,
(243)  Medea: nōn paenitet servāsse tot rēgum decus]
(244)  Medea: quodcumque culpā praemium ex omnī tulī,
(245)  Medea: hoc est penes tē. sī placet, damnā ream;
(246)  Medea: sed redde crīmen. sum nocēns, fateor, Creō:
(247)  Medea: tālem sciēbās esse, cum genua attigī
(248)  Medea: fidemque supplex praesidis dextrā petī;
(249)  Medea: terrā hāc miseriīs angulum et sēdem rogō
(250)  Medea: latebrāsque vīlēs: urbe sī pellī placet,
(251)  Medea: dētur remōtus aliquis in rēgnīs locus.
(252)  Creo: Nōn esse mē quī scēptra violentus geram
(253)  Creo: nec quī superbō miseriās calcem pede,
(254)  Creo: testātus equidem videor haud clārē parum
(255)  Creo: generum exulem legendō et adflīctum et gravī
(256)  Creo: terrōre pavidum, quippe quem poenae expetit
(257)  Creo: lētōque Acastus rēgna Thessalica optinēns.
(258)  Creo: seniō trementem dēbilī atque aevō gravem
(259)  Creo: patrem perēmptum queritur et caesī senis
(260)  Creo: discissa membra, cum dolō captae tuō
(261)  Creo: piae sorōrēs impium audērent nefās.
(262)  Creo: potest Iāsōn, sī tuam causam āmovēs,
(263)  Creo: suam tuērī: nūllus innocuum cruor
(264)  Creo: contāmināvit, āfuit ferrō manus
(265)  Creo: proculque vestrō pūrus ā coetū stetit.
(266)  Creo: Tū, tū malōrum māchinātrīx facinorum,
(267)  Creo: cui fēminae nēquitia, ad audendum omnia
(268)  Creo: rōbur virīle est, nūlla fāmae memoria,
(269)  Creo: ēgredere, pūrgā rēgna, lētālēs simul
(270)  Creo: tēcum aufer herbās, līberā cīvēs metū,
(271)  Creo: alia sedēns tellūre sollicitā deōs.
(272)  Medea: Profugere cōgis? redde fugientī ratem
(273)  Medea: vel redde comitem; fugere cūr sōlam jubēs?
(274)  Medea: nōn sōla vēnī. bella sī metuis patī,
(275)  Medea: utrumque rēgnō pelle. cūr sontēs duōs
(276)  Medea: distinguis? illī Pelia, nōn nōbīs jacet;
(277)  Medea: fugam, rapīnās adice, dēsertum patrem
(278)  Medea: lacerumque frātrem, quidquid etiamnunc novās
(279)  Medea: docet marītus conjugēs, nōn est meum:
(280)  Medea: totiēns nocēns sum facta, sed numquam mihī.
(281)  Creo: Jam exīsse decuit. quid seris fandō morās?
(282)  Medea: Supplex recēdēns illud extrēmum precor,
(283)  Medea: nē culpa nātōs mātris īnsontēs trahat.
(284)  Creo: Vāde: hōs paternō ut genitor excipiam sinū.
(285)  Medea: Per ego auspicātōs rēgiī thalamī torōs,
(286)  Medea: per spēs futūrās perque rēgnōrum statūs,
(287)  Medea: Fortūna variā dubia quōs agitat vice,
(288)  Medea: precor, brevem largīre fugientī moram,
(289)  Medea: dum extrēma nātīs māter īnfīgō ōscula,
(290)  Medea: fortasse moriēns. Fraudibus tempus petis.
(291)  Medea: Quae fraus timērī tempore exiguō potest?
(292)  Creo: Nūllum ad nocendum tempus angustum est malīs.
(293)  Medea: Parumne miserae temporis lacrimīs negās?
(294)  Creo: Etsī repugnat precibus īnfīxus timor,
(295)  Creo: ūnus parandō dabitur exiliō diēs.
(296)  Medea: Nimis est, recīdās aliquid ex istō licet;
(297)  Medea: et ipsa properō. Capite supplicium luēs,
(298)  Creo: clārum priusquam Phoebus attollat diem
(299)  Creo: nisi cēdis Isthmō. Sacra mē thalamī vocant,
(300)  Creo: vocat precārī fēstus Hymenaeō diēs.
(301x) === Chor (Anapäste) ===
(301)  Chorus: Audāx nimium quī freta prīmus
(302)  Chorus: rate tam fragilī perfida rūpit
(303)  Chorus: terrāsque suās posterga vidēns
(304)  Chorus: animam levibus crēdidit aurīs,
(305)  Chorus: dubiōque secāns aequora cursū
(306)  Chorus: potuit tenuī fīdere lignō
(307)  Chorus: inter vītae mortisque vicēs
(308)  Chorus: nimium gracilī līmite ductō.
(309)  Chorus: Nōndum quisquam sīdera nōrat,
(310)  Chorus: stēllīsque, quibus pingitur aethēr,
(311)  Chorus: nōn erat ūsus, nōndum pluviās
(312)  Chorus: Hyadas poterat vītāre ratis,
(313)  Chorus: nōn Ōleniae lūmina caprae,
(314)  Chorus: nec quae sequitur flectitque senex
(315)  Chorus: Attica tardus plaustra Boōtēs,
(316)  Chorus: nōndum Boreās, nōndum Zephyrus
(317)  Chorus: nōmen habēbant.
(318)  Chorus: Ausus Tīphys pandere vastō
(319)  Chorus: carbasa pontō
(320)  Chorus: lēgēsque novās scrībere ventīs:
(321)  Chorus: nunc līna sinū tendere tōtō,
(322)  Chorus: nunc prōlātō pede trānsversōs
(323)  Chorus: captāre notōs, nunc antemnās
(324)  Chorus: mediō tūtās pōnere mālō,
(325)  Chorus: nunc in summō religāre locō,
(326)  Chorus: cum jam tōtōs avidus nimium
(327)  Chorus: nāvita flātūs optat et altō
(328)  Chorus: rubicunda tremunt sīpara vēlō.
(329)  Chorus: Candida nostrī saecula patrēs
(330)  Chorus: vīdēre procul fraude remōtā.
(331)  Chorus: sua quisque piger lītora tangēns
(332)  Chorus: patriōque senex factus in arvō,
(333)  Chorus: parvō dīves nisi quās tulerat
(334)  Chorus: nātāle solum nōn nōrat opēs.
(335)  Chorus: Bene dissaeptī foedera mundī
(336)  Chorus: trāxit in ūnum Thessala pīnus
(337)  Chorus: jussitque patī verbera pontum
(338)  Chorus: partemque metūs fierī nostrī
(339)  Chorus: mare sēpositum.
(340)  Chorus: Dedit illa gravēs improba poenās
(341)  Chorus: per tam longōs ducta timōrēs,
(342)  Chorus: cum duo montēs, claustra profundī,
(343)  Chorus: hinc atque illinc subitō impulsū
(344)  Chorus: velut aetheriō gemerent sonitū,
(345)  Chorus: spargeret arcēs nūbēsque ipsās
(346)  Chorus: mare dēprēnsum.
(347)  Chorus: Palluit audāx Tīphys et omnēs
(348)  Chorus: lābente manū mīsit habēnās,
(349)  Chorus: Orpheus tacuit torpente lyrā
(350)  Chorus: ipsaque vōcem perdidit Argō.
(350)  Chorus: Quid cum Siculī virgo Pelōrī,
(351)  Chorus: rabidōs uterō succīncta canēs,
(352)  Chorus: omnīs pariter solvit hiātūs?
(353)  Chorus: quis nōn tōtōs horruit artūs
(354)  Chorus: totiēns ūnō lātrante malō?
(355)  Chorus: Quid cum Ausonium dīrae pestēs
(356)  Chorus: vōce canōrā mare mulcērent,
(357)  Chorus: cum Pīeriā resonāns citharā
(358)  Chorus: Thrācius Orpheus
(359)  Chorus: solitam cantū retinēre ratēs
(360)  Chorus: paene coēgit Sīrēna sequī?
(361)  Chorus: Quod fuit hujus pretium cursūs?
(362)  Chorus: aurea pellis
(363)  Chorus: majusque marī Mēdēa malum,
(364)  Chorus: mercēs prīmā digna carīnā.
(365)  Chorus: Nunc jam cessit pontus et omnēs
(365)  Chorus: patitur lēgēs:
(366)  Chorus: nōn Palladiā compācta manū
(367)  Chorus: rēgum referēns inclita rēmōs
(368)  Chorus: quaeritur Argō;
(369)  Chorus: quaelibet altum cumba pererrat.
(370)  Chorus: Terminus omnis mōtus et urbēs
(370)  Chorus: mūrōs terrā posuēre novā,
(371)  Chorus: nīl quā fuerat sēde relīquit
(372)  Chorus: pervius orbis:
(373)  Chorus: Indus gelidum pōtat Araxēn,
(374)  Chorus: Albin Persae Rhēnumque bibunt;
(375)  Chorus: venient annīs saecula sērīs,
(376)  Chorus: quibus Ōceanus vincula rērum
(377)  Chorus: laxet et ingēns pateat tellūs
(378)  Chorus: Tēthȳsque novōs dētegat orbēs
(379)  Chorus: nec sit terrīs ultima Thūlē.
(380x) === Akt 2 ===
(380)  Nutrix: Alumna, celerem quō rapis tēctīs pedem?
(381)  Nutrix: resiste et īrās comprime ac retinē impetum.
(382)  Nutrix: Incerta quālis entheōs gressūs tulit
(383)  Nutrix: cum jam receptō maenas īnsānit deō
(384)  Nutrix: Pindī nivālis vertice aut Nȳsae jugīs,
(385)  Nutrix: tālis recursat hūc et hūc mōtū efferō,
(386)  Nutrix: furōris ōre signa lymphātī gerēns.
(387)  Nutrix: flammāta faciēs, spīritum ex altō citat,
(388)  Nutrix: prōclāmat, oculōs ūberī flētū rigat,
(389)  Nutrix: renīdet: omnis specimen affectūs capit.
(390)  Nutrix: haeret: minātur aestuat queritur gemit.
(391)  Nutrix: quō pondus animī verget? ubi pōnet minās?
(392)  Nutrix: ubi sē iste flūctus franget? exundat furor.
(393)  Nutrix: nōn facile sēcum versat aut medium scelus;
(394)  Nutrix: sē vincet: īrae nōvimus veteris notās.
(395)  Nutrix: magnum aliquid īnstat, efferum immāne impium:
(396)  Nutrix: vultum Furōris cerno. dī fallant metum!
(397)  Medea: Sī quaeris odiō, misera, quem statuās modum,
(398)  Medea: imitāre amōrem. rēgiās egone ut facēs
(399)  Medea: inulta patiar? sēgnis hic ībit diēs,
(400)  Medea: tantō petītus ambitū, tantō datus?
(401)  Medea: dum terra caelum media lībrātum feret
(402)  Medea: nitidusque certās mundus ēvolvet vicēs
(403)  Medea: numerusque harēnīs dērit et sōlem diēs,
(404)  Medea: noctem sequentur astra, dum siccās polus
(405)  Medea: versābit Arctōs, flūmina in pontum cadent,
(406)  Medea: numquam meus cessābit in poenās furor
(407)  Medea: crēscetque semper: quae ferārum immānitās,
(408)  Medea: quae Scylla, quae Charybdis Ausonium mare
(409)  Medea: Siculumque sorbēns quaeve anhēlantem premēns
(410)  Medea: Tītāna tantīs Aetna fervēbit minīs?
(411)  Medea: nōn rapidus amnis, nōn procellōsum mare
(412)  Medea: pontusve cōrō saevus aut vīs ignium
(413)  Medea: adjūta flātū possit inhibēre impetum
(414)  Medea: īrāsque nostrās: sternam et ēvertam omnia.
(415)  Medea: Timuit Creontem ac bella Thessalicī ducis?
(416)  Medea: amor timēre nēminem vērus potest.
(417)  Medea: sed cesserit coāctus et dederit manūs:
(418)  Medea: adīre certē et conjugem extrēmō alloquī
(419)  Medea: sermōne potuit, hoc quoque extimuit ferōx;
(420)  Medea: laxāre certē tempus immītis fugae
(421)  Medea: generō licēbat, līberīs ūnus diēs
(422)  Medea: datus est duōbus. nōn queror tempus breve:
(423)  Medea: multum patēbit. faciet hic faciet diēs
(424)  Medea: quod nūllus umquam taceat: invādam deōs
(425)  Medea: et cūncta quatiam. Recipe turbātum malīs,
(426)  Nutrix: era, pectus, animum mītigā. Sōla est quiēs,
(427)  Medea: mēcum ruīnā cūncta sī videō obruta:
(428)  Medea: mēcum omnia abeant. trahere, cum pereās, libet.
(429)  Nutrix: Quam multa sint timenda, sī perstās, vidē:
(430)  Nutrix: nēmō potentēs aggredī tūtus potest.
(431)  Iason: Ō dūra fāta semper et sortem asperam,
(432)  Iason: cum saevit et cum parcit ex aequō malam!
(433)  Iason: remedia quotiēns invenit nōbīs deus
(434)  Iason: perīculīs pejōra: sī vellem fidem
(435)  Iason: praestāre meritīs conjugis, lētō fuit
(436)  Iason: caput offerendum; sī morī nōllem, fidē
(437)  Iason: miserō carendum. nōn timor vīcit fidem,
(438)  Iason: sed trepida pietās: quippe sequerētur necem
(439)  Iason: prōlēs parentum. sāncta sī caelum incolis
(440)  Iason: Jūstitia, nūmen invocō ac testor tuum:
(441)  Iason: nātī patrem vīcēre. quīn ipsam quoque,
(442)  Iason: etsī ferōx est corde nec patiēns jugī,
(443)  Iason: cōnsulere nātīs mālle quam thalamīs reor.
(444)  Iason: cōnstituit animus precibus īrātam aggredī;
(445)  Iason: atque ecce, vīsō mēmet exsiluit, furit,
(446)  Iason: fert odia prae sē: tōtus in vultū est dolor.
(447)  Medea: Fugimus, Iāsōn, fugimus: hoc nōn est novum,
(448)  Medea: mūtāre sēdēs; causa fugiendī nova est:
(449)  Medea: prō tē solēbam fugere; discēdō, exeō,
(450)  Medea: penātibus profugere quam cōgis tuīs.
(451)  Medea: ad quōs remittis? Phāsin et Colchōs petam
(452)  Medea: patriumque rēgnum quaeque frāternus cruor
(453)  Medea: perfūdit arva? quās petī terrās jubēs?
(454)  Medea: quae maria mōnstrās? Ponticī faucēs fretī
(455)  Medea: per quās revēxī nōbilem rēgum manum
(456)  Medea: adulterum secūta per Symplēgadas?
(457)  Medea: patruamne Iōlcon, Thessala an Tempē petam?
(458)  Medea: quāscumque aperuī tibi viās, clausī mihī;
(459)  Medea: quō mē remittis? exulī exilium imperās
(460)  Medea: nec dās. eātur. rēgius jussit gener:
(461)  Medea: nihil recūsō. dīra supplicia ingere:
(462)  Medea: meruī. cruentīs paelicem poenīs premat
(463)  Medea: rēgālis īra, vinculīs oneret manūs
(464)  Medea: clausamque saxō noctis aeternae obruat:
(465)  Medea: minōra meritīs patiar, ingrātum caput,
(466)  Medea: revolvat animus igneōs taurī hālitūs
(467)  Medea: interque saevōs gentis indomitae metūs
(468)  Medea: armiferō in arvō flammeum Aeētae pecus,
(469)  Medea: hostisque subitī tēla, cum jussū meō
(470)  Medea: terrigena mīles mūtuā caede occidit;
(471)  Medea: adice expetīta spolia Phrixēī arietis
(472)  Medea: somnōque jussum lūmina ignōtō dare
(473)  Medea: īnsomne mōnstrum, trāditum frātrem necī
(474)  Medea: et scelere in ūnō nōn semel factum scelus,
(475)  Medea: ausāsque nātās fraude dēceptās meā
(476)  Medea: secāre membra nōn revīctūrī senis:
(477)  Medea: [aliēna quaerēns rēgna, dēseruī mea]
(478)  Medea: per spēs tuōrum līberum et certum larem,
(479)  Medea: per victa mōnstra, per manūs, prō tē quibus
(480)  Medea: numquam pepercī, perque praeteritōs metūs,
(481)  Medea: per caelum et undās, conjugī testēs meī,
(482)  Medea: miserēre, redde supplicī fēlīx vicem.
(483)  Medea: ex opibus illīs, quās procul raptās Scythae
(484)  Medea: usque ā perustīs Indiae populīs agunt,
(485)  Medea: quās quia referta vix domus gāzās capit,
(486)  Medea: ōrnāmus aurō nemora, nīl exul tulī
(487)  Medea: nisi frātris artūs: hōs quoque impendī tibī;
(488)  Medea: tibi patria cessit, tibi pater frāter pudor;
(489)  Medea: hāc dōte nūpsī. redde fugientī sua.
(490)  Iason: Perimere cum tē vellet īnfēstus Creō,
(491)  Iason: lacrimīs meīs ēvictus exilium dedit.
(492)  Medea: Poenam putābam: mūnus, ut videō, est fuga.
(493)  Iason: Dum licet abīre, profuge tēque hinc ēripe:
(494)  Iason: gravis īra rēgum est semper. Hoc suādēs mihī,
(495)  Medea: praestās Creūsae: paelicem invīsam āmovēs.
(496)  Iason: Mēdēa amōrēs obicit? Et caedem et dolōs.
(497)  Iason: Obicere crīmen quod potes tandem mihī?
(498)  Medea: Quodcumque fēcī. Restat hoc ūnum īnsuper,
(499)  Iason: tuīs ut etiam sceleribus fīam nocēns.
(500)  Medea: Tua illa, tua sunt illa: cui prōdest scelus,
(501)  Medea: is fēcit, omnēs conjugem īnfāmem arguant,
(502)  Medea: sōlus tuēre, sōlus īnsontem vocā:
(503)  Medea: tibi innocēns sit quisquis est prō tē nocēns.
(504)  Iason: Ingrāta vīta est cujus acceptae pudet.
(505)  Medea: Retinenda nōn est cujus acceptae pudet.
(506)  Iason: Quīn potius īrā concitum pectus domā,
(507)  Iason: plācāre nātīs. Abdicō ējūrō abnuō:
(508)  Medea: meīs Creūsa līberīs frātrēs dabit?
(509)  Iason: Rēgīna nātīs exulum, afflīctīs potēns.
(510)  Medea: Nē veniat umquam tam malus miserīs diēs,
(511)  Medea: quī prōle foedā misceat prōlem inclitam,
(512)  Medea: Phoebī nepōtēs Sīsyphī nepōtibus.
(513)  Iason: Quid, misera, mēque tēque in exitium trahis?
(514)  Iason: abscēde, quaesō. Supplicem audīvit Creō.
(515)  Iason: Quid facere possim, loquere. Prō mē vel scelus.
(516)  Iason: Hinc rēx et illinc... Est et hīs major metus
(517)  Medea: Mēdēa. nōs, marīte, certēmus sine,
(518)  Medea: sit pretium Iāsōn. Cēdo dēfessus malīs.
(519)  Iason: et ipsa cāsūs saepe jam expertōs timē.
(520)  Medea: Fortūna semper omnis īnfrā mē stetit.
(521)  Iason: Acastus īnstat. Propior est hostis Creō:
(522)  Medea: utrumque profuge. nōn ut in socerum manūs
(523)  Medea: armēs nec ut tē caede cognātā inquinēs
(524)  Medea: Mēdēa cōgit: innocēns mēcum fuge.
(525)  Iason: Et quis resistet, gemina sī bella ingruant,
(526)  Iason: Creō atque Acastus arma sī jungant sua?
(527)  Medea: Hīs adice Colchōs, adice et Aeētēn ducem,
(528)  Medea: Scythās Pelasgīs junge: dēmersōs dabō.
(529)  Iason: Alta extimēscō scēptra. Nē cupiās vidē.
(530)  Iason: Suspecta nē sint, longa colloquia amputā.
(531)  Medea: Nunc summe tōtō Juppiter caelō tonā,
(532)  Medea: intende dextram, vindicēs flammās parā
(533)  Medea: omnemque ruptīs nūbibus mundum quate.
(534)  Medea: nec dēligentī tēla lībrentur manū
(535)  Medea: vel mē vel istum: quisquis ē nōbīs cadet
(536)  Medea: nocēns perībit, nōn potest in nōs tuum
(537)  Medea: errāre fulmen. Sāna meditārī incipe
(538)  Iason: et placida fāre. sī quod ex socerī domō
(539)  Iason: potest fugam levāre sōlāmen, pete.
(540)  Medea: Contemnere animus rēgiās, ut scīs, opēs
(541)  Medea: potest soletque; līberōs tantum fugae
(542)  Medea: habēre comitēs liceat, in quōrum sinū
(543)  Medea: lacrimās profundam. tē novī gnātī manent.
(544)  Iason: Pārēre precibus cupere mē fateor tuīs;
(545)  Iason: pietās vetat: namque istud ut possim patī,
(546)  Iason: nōn ipse mēmet cōgat et rēx et socer.
(547)  Iason: haec causa vītae est, hoc perustī pectoris
(548)  Iason: cūrīs levāmen. spīritū citius queam
(549)  Iason: carēre, membrīs, lūce. Sīc nātōs amat?
(550)  Medea: bene est, tenētur, vulnerī patuit locus.
(551)  Medea: Suprēma certē liceat abeuntem loquī
(552)  Medea: mandāta, liceat ultimum amplexum dare:
(553)  Medea: grātum est. et illud vōce jam extrēmā petō,
(554)  Medea: nē, sī qua noster dubius effūdit dolor,
(555)  Medea: maneant in animō verba: meliōris tibī
(556)  Medea: memoria nostrī sedeat; haec īrae data
(557)  Medea: oblitterentur. Omnia ex animō expulī
(558)  Iason: precorque et ipse, fervidam ut mentem regās
(559)  Iason: placidēque tractēs: miseriās lēnit quiēs.
(560)  Medea: Discessit. itane est? vādis oblītus meī
(561)  Medea: et tot meōrum facinorum? excidimus tibī?
(562)  Medea: numquam excidēmus. hoc age, omnīs advocā
(563)  Medea: vīrēs et artēs. frūctus est scelerum tibī
(564)  Medea: nūllum scelus putāre. vix fraudī est locus:
(565)  Medea: timēmur. hāc aggredere, quā nēmō potest
(566)  Medea: quicquam timēre. perge, nunc audē, incipe
(567)  Medea: quidquid potest Mēdēa, quidquid nōn potest.
(568)  Medea: Tū, fīda nūtrīx, socia maerōris meī
(569)  Medea: variīque cāsūs, misera cōnsilia adjuvā.
(570)  Medea: est palla nōbīs, mūnus aetheriae domūs
(571)  Medea: decusque rēgnī, pignus Aeētae datum
(572)  Medea: ā Sōle generis, est et aurō textilī
(573)  Medea: monīle fulgēns quodque gemmārum nitor
(574)  Medea: distinguit aurum, quō solent cingī comae.
(575)  Medea: haec nostra nātī dōna nūbentī ferant,
(576)  Medea: sed ante dīrīs inlita ac tīncta artibus.
(577)  Medea: vocētur Hecatē. sacra lētifica apparā:
(578)  Medea: statuantur ārae, flamma jam tēctīs sonet.
(579x) === Chor (sapphics) ===
(579)  Chorus: Nūlla vīs flammae tumidīve ventī
(580)  Chorus: tanta, nec tēlī metuenda tortī,
(581)  Chorus: quanta cum conjūnx viduāta taedīs
(582)  Chorus: ārdet et ōdit;
(583)  Chorus: nōn ubi hībernōs nebulōsus imbrēs
(584)  Chorus: Auster advēxit properatque torrēns
(585)  Chorus: Hister et jūnctōs vetat esse pontēs
(586)  Chorus: ac vagus errat;
(587)  Chorus: nōn ubi impellit Rhodanus profundum,
(588)  Chorus: aut ubi in rīvōs nivibus solūtīs
(589)  Chorus: sōle jam fortī mediōque vēre
(590)  Chorus: tābuit Haemus.
(591)  Chorus: caecus est ignis stimulātus īrā
(592)  Chorus: nec regī cūrat patiturve frēnōs
(593)  Chorus: aut timet mortem: cupit īre in ipsōs
(594)  Chorus: obvius ēnsēs.
(595)  Chorus: Parcite, ō dīvī, veniam precāmur,
(596)  Chorus: vīvat ut tūtus mare quī subēgit.
(597)  Chorus: sed furit vincī dominus profundī
(598)  Chorus: rēgna secunda.
(599)  Chorus: ausus aeternōs agitāre currūs
(600)  Chorus: immemor mētae juvenis paternae
(601)  Chorus: quōs polō sparsit furiōsus ignēs
(602)  Chorus: ipse recēpit.
(603)  Chorus: cōnstitit nūllī via nōta magnō:
(604)  Chorus: vāde quā tūtum populō priōrī,
(605)  Chorus: rumpe nec sacrō violente sāncta
(606)  Chorus: foedera mundī.
(607)  Chorus: Quisquis audācis tetigit carīnae
(608)  Chorus: nōbilēs rēmōs nemorisque sacrī
(609)  Chorus: Pēlion dēnsā spoliāvit umbrā,
(610)  Chorus: quisquis intrāvit scopulōs vagantēs
(611)  Chorus: et tot ēmēnsus pelagī labōrēs
(612)  Chorus: barbarā fūnem religāvit ōrā
(613)  Chorus: raptor externī reditūrus aurī,
(614)  Chorus: exitū dīrō temerāta pontī
(615)  Chorus: jūra piāvit.
(616)  Chorus: Exigit poenās mare prōvocātum:
(617)  Chorus: Tīphys, in prīmīs domitor profundī,
(618)  Chorus: līquit indoctō regimen magistrō;
(619)  Chorus: lītore externō, procul ā paternīs
(620)  Chorus: occidēns rēgnīs tumulōque vīlī
(621)  Chorus: tēctus ignōtās jacet inter umbrās.
(622)  Chorus: Aulis āmissī memor inde rēgis
(623)  Chorus: portibus lentīs retinet carīnās
(624)  Chorus: stāre querentēs.
(625)  Chorus: Ille vōcālī genitus Camēnā,
(626)  Chorus: cujus ad chordās modulante plēctrō
(627)  Chorus: restitit torrēns, siluēre ventī,
(628)  Chorus: cui suō cantū volucris relictō
(629)  Chorus: adfuit tōtā comitante silvā,
(630)  Chorus: Thrāciōs sparsus jacuit per agrōs,
(631)  Chorus: at caput trīstī fluitāvit Hebrō:
(632)  Chorus: contigit nōtam Styga Tartarumque,
(633)  Chorus: nōn reditūrus.
(634)  Chorus: Strāvit Alcīdēs Aquilōne nātōs,
(635)  Chorus: patre Neptūnō genitum necāvit
(636)  Chorus: sūmere innumerās solitum figūrās:
(637)  Chorus: ipse post terrae pelagīque pācem,
(638)  Chorus: post ferī Dītis patefacta rēgna
(639)  Chorus: vīvus ārdentī recubāns in Oetā
(640)  Chorus: praebuit saevīs sua membra flammīs
(641)  Chorus: tābe cōnsūmptus geminī cruōris,
(642)  Chorus: mūnere nūptae.
(643)  Chorus: Strāvit Ancaeum violentus ictū
(644)  Chorus: saetiger; frātrem, Meleagre, mātris
(645)  Chorus: impius mactās morerisque dextrā
(646)  Chorus: mātris īrātae: meruēre cūnctī,
(647)  Chorus: morte quod crīmen tener expiāvit
(648)  Chorus: Herculī magnō puer inrepertus,
(649)  Chorus: raptus, heu, tūtās puer inter undās?
(650)  Chorus: īte nunc, fortēs, perarāte pontum
(651)  Chorus: fonte timendō.
(652)  Chorus: Idmonem, quamvīs bene fāta nōsset,
(653)  Chorus: condidit serpēns Libycīs harēnīs;
(654)  Chorus: omnibus vērāx, sibi falsus ūnī
(655)  Chorus: concidit Mopsus caruitque Thēbīs.
(656)  Chorus: ille sī vērē cecinit futūra,
(657)  Chorus: exul errābit Thetidis marītus;
(661)  Chorus: fulmine et pontō moriēns Oīleī
(662)  Chorus: patriōque pendet
(663)  Chorus: crīmine poenās.
(658)  Chorus: Igne fallācī nocitūrus Argīs
(659)  Chorus: Nauplius praeceps cadet in profundum;
(662)  Chorus: conjugis fātum redimēns Pheraeī
(663)  Chorus: uxor impendēs animam marītō.
(664)  Chorus: ipse quī praedam spoliumque jussit
(665)  Chorus: aureum prīmā revehī carīnā
(666)  Chorus: [ustus accēnsō Peliās aēnō]
(667)  Chorus: ārsit angustās vagus inter undās.
(668)  Chorus: Jam satis, dīvī, mare vindicāstis:
(669)  Chorus: parcite jussō.
(670x) === Akt 3 ===
(670)  Nutrix: Pavet animus, horret: magna perniciēs adest.
(671)  Nutrix: immāne quantum augēscit et sēmet dolor
(672)  Nutrix: accendit ipse vimque praeteritam integrat.
(673)  Nutrix: vīdī furentem saepe et aggressam deōs,
(674)  Nutrix: caelum trahentem: majus hīs, majus parat
(675)  Nutrix: Mēdēa mōnstrum. namque ut attonitō gradū
(676)  Nutrix: ēvāsit et penetrāle fūnestum attigit,
(677)  Nutrix: tōtās opēs effundit et quidquid diū
(678)  Nutrix: etiam ipsa timuit prōmit atque omnem explicat
(679)  Nutrix: turbam malōrum, arcāna sēcrēta abdita,
(680)  Nutrix: et trīste laevā comparāns sacrum manū
(681)  Nutrix: pestēs vocat quāscumque ferventis creat
(682)  Nutrix: harēna Libyae quāsque perpetuā nive
(683)  Nutrix: Taurus coercet frīgore Arctōō rigēns,
(684)  Nutrix: et omne mōnstrum. tracta magicīs cantibus
(685)  Nutrix: squāmifera latebrīs turba dēsertīs adest.
(686)  Nutrix: hīc saeva serpēns corpus immēnsum trahit
(687)  Nutrix: trifidamque linguam exsertat et quaerit quibus
(688)  Nutrix: mortifera veniat: carmine audītō stupet
(689)  Nutrix: tumidumque nōdīs corpus aggestīs plicat
(690)  Nutrix: cōgitque in orbēs. 'Parva sunt' inquit 'mala
(691)  Nutrix: et vīle tēlum est, īma quod tellūs creat:
(692)  Nutrix: caelō petam venēna. jam jam tempus est
(693)  Nutrix: aliquid movēre fraude vulgārī altius.
(694)  Nutrix: hūc ille vastī mōre torrentis patēns
(695)  Nutrix: dēscendat anguis, cujus immēnsōs duae,
(696)  Nutrix: major minorque, sentiunt nōdōs ferae
(697)  Nutrix: (major Pelasgīs apta, Sīdoniīs minor),
(698)  Nutrix: pressāsque tandem solvat Ophiūchus manūs
(699)  Nutrix: vīrusque fundat; adsit ad cantūs meōs
(700)  Nutrix: lacessere ausus gemina Pȳthōn nūmina,
(701)  Nutrix: et Hydra et omnis redeat Herculeā manū
(702)  Nutrix: succīsa serpēns caede sē reparāns suā.
(703)  Nutrix: tū quoque relictīs pervigil Colchīs ades,
(704)  Nutrix: sōpīte prīmum cantibus, serpēns, meīs.'
(705)  Nutrix: Postquam ēvocāvit omne serpentum genus,
(706)  Nutrix: congerit in ūnum frūgis īnfaustae mala:
(707)  Nutrix: quaecumque generat invius saxīs Eryx,
(708)  Nutrix: quae fert opertīs hieme perpetuā jugīs
(709)  Nutrix: sparsus cruōre Caucasus Promētheī,
(711)  Nutrix: et quīs sagittās dīvitēs Arabes linunt
(710)  Nutrix: pharetrāque pugnāx Mēdus aut Parthī levēs,
(712)  Nutrix: aut quōs sub axe frīgidō sūcōs legunt
(713)  Nutrix: lūcīs Suēbae nōbilēs Hyrcāniīs;
(714)  Nutrix: quodcumque tellūs vēre nīdificō creat
(715)  Nutrix: aut rigida cum jam brūma dēcussit decus
(716)  Nutrix: nemorum et nivālī cūncta cōnstrīnxit gelū,
(717)  Nutrix: quodcumque grāmen flōre mortiferō viret,
(718)  Nutrix: dīrusve tortīs sūcus in rādīcibus
(719)  Nutrix: causās nocendī gignit, attrectat manū.
(720)  Nutrix: Haemonius illās contulit pestēs Athōs,
(721)  Nutrix: hās Pindus ingēns, illa Pangaeī jugīs
(722)  Nutrix: teneram cruentā falce dēposuit comam;
(723)  Nutrix: hās aluit altum gurgitem Tigris premēns,
(724)  Nutrix: Dānuvius illās, hās per ārentīs plagās
(725)  Nutrix: tepidīs Hydaspēs gemmifer currēns aquīs,
(726)  Nutrix: nōmenque terrīs quī dedit Baetīs suīs
(727)  Nutrix: Hesperia pulsāns maria languentī vadō.
(728)  Nutrix: haec passa ferrum est, dum parat Phoebus diem,
(729)  Nutrix: illīus altā nocte succīsus frutex;
(730)  Nutrix: at hujus ungue secta cantātō seges.
(731)  Nutrix: Mortifera carpit grāmina ac serpentium
(732)  Nutrix: saniem exprimit miscetque et obscēnās avēs
(733)  Nutrix: maestīque cor būbōnis et raucae strigis
(734)  Nutrix: exsecta vīvae vīscera. haec scelerum artifex
(735)  Nutrix: discrēta pōnit: hīs rapāx vīs ignium,
(736)  Nutrix: hīs gelida pigrī frīgoris glaciēs inest.
(737)  Nutrix: addit venēnīs verba nōn illīs minus
(738)  Nutrix: metuenda. Sonuit ecce vēsānō gradū
(739)  Nutrix: canitque. mundus vōcibus prīmīs tremit.
(740)  Medea: Comprecor vulgus silentum vōsque fērālēs deōs
(741)  Medea: et Chaos caecum atque opācam Dītis umbrōsī domum,
(742)  Medea: Tartarī rīpīs ligātōs squālidae Mortis specūs.
(743)  Medea: supplicīs, animae, remissīs currite ad thalamōs novōs:
(744)  Medea: rota resistat membra torquēns, tangat Ixīōn humum,
(745)  Medea: Tantalus sēcūrus undās hauriat Pīrēnidas,
(746)  Medea: [gravior ūnī poena sedeat conjugis socerō meī]
(747)  Medea: lūbricus per saxa retrō Sīsyphum solvat lapis.
(748)  Medea: vōs quoque, urnīs quās forātīs inritus lūdit labor,
(749)  Medea: Danaides, coīte: vestrās hic diēs quaerit manūs.
(750)  Medea: nunc meīs vocāta sacrīs, noctium sīdus, venī
(751)  Medea: pessimōs indūta vultūs, fronte nōn ūnā mināx.
(752)  Medea: Tibi mōre gentis vinculō solvēns comam
(753)  Medea: sēcrēta nūdō nemora lūstrāvī pede
(754)  Medea: et ēvocāvī nūbibus siccīs aquās
(755)  Medea: ēgīque ad īmum maria, et Ōceanus gravēs
(756)  Medea: interius undās aestibus victīs dedit,
(757)  Medea: pariterque mundus lēge cōnfūsā aetheris
(758)  Medea: et sōlem et astra vīdit et vetitum mare
(759)  Medea: tetigistis, ursae. temporum flexī vicēs:
(760)  Medea: aestīva tellūs horruit cantū meō,
(761)  Medea: coācta messem vīdit hībernam Cerēs;
(762)  Medea: violenta Phāsis vertit in fontem vada
(763)  Medea: et Hister, in tot ōra dīvīsus, trucēs
(764)  Medea: compressit undās omnibus rīpīs piger;
(765)  Medea: sonuēre flūctūs, tumuit īnsānum mare
(766)  Medea: tacente ventō; nemoris antīquī domus
(767)  Medea: āmīsit umbrās vōcis imperiō meae.
(768)  Medea: diē relictō Phoebus in mediō stetit,
(769)  Medea: Hyadesque nostrīs cantibus mōtae labant:
(770)  Medea: adesse sacrīs tempus est, Phoebē, tuīs.
(771x) === Monodie (Epode) ===
(771)  Medea: Tibi haec cruenta serta texuntur manū,
(772)  Medea: novēna quae serpēns ligat,
(773)  Medea: tibi haec Typhōeus membra quae discors tulit,
(774)  Medea: quī rēgna concussit Jovis.
(775)  Medea: vectōris istīc perfidī sanguis inest,
(776)  Medea: quem Nessus exspīrāns dedit.
(777)  Medea: Oetaeus istō cinere dēfēcit rogus,
(778)  Medea: quī vīrus Herculeum bibit.
(779)  Medea: piae sorōris, impiae mātris, facem
(780)  Medea: ultrīcis Althaeae vidēs.
(781)  Medea: relīquit istās inviō plūmās specū
(782)  Medea: Harpyia, dum Zētēn fugit.
(783)  Medea: hīs adice pinnās sauciae Stymphālidos
(784)  Medea: Lernaea passae spīcula.
(785)  Medea: sonuistis, ārae, tripodas agnōscō meōs
(786)  Medea: favente commōtōs deā.
(787x) === Monodie (Anapäste) ===
(787)  Medea: Videō Triviae currūs agilēs,
(788)  Medea: nōn quōs plēnō lūcida vultū
(789)  Medea: pernox agitat,
(790)  Medea: sed quōs faciē lūrida maestā,
(791)  Medea: cum Thessalicīs vexāta minīs
(792)  Medea: caelum frēnō propiōre legit.
(793)  Medea: sīc face trīstem pallida lūcem
(794)  Medea: funde per aurās,
(795)  Medea: horrōre novō terrē populōs
(795)  Medea: inque auxilium, Dictynna, tuum
(796)  Medea: pretiōsa sonent aera Corinthī.
(797)  Medea: Tibi sanguineō caespite sacrum
(798)  Medea: sollemne damus,
(799)  Medea: tibi dē mediō rapta sepulcrō
(800)  Medea: fax nocturnōs sustulit ignēs,
(801)  Medea: tibi mōta caput flexā vōcēs
(802)  Medea: cervīce dedī,
(803)  Medea: tibi fūnereō dē mōre jacēns
(804)  Medea: passōs cingit vitta capillōs,
(805)  Medea: tibi jactātur trīstis Stygiā
(805)  Medea: rāmus ab undā,
(806)  Medea: tibi nūdātō pectore maenas
(807)  Medea: sacrō feriam bracchia cultrō.
(808)  Medea: mānet noster sanguis ad ārās:
(809)  Medea: assuēsce, manus, stringere ferrum
(810)  Medea: cārōsque patī posse cruōrēs:
(811)  Medea: sacrum laticem percussa dedī.
(812)  Medea: Quodsī nimium saepe vocārī
(813)  Medea: quereris vōtīs, ignōsce, precor:
(814)  Medea: causa vocandī, Persēi, tuōs
(815)  Medea: saepius arcūs
(816)  Medea: ūna atque eadem est semper, Iāsōn.
(817)  Medea: Tū nunc vestēs tinge Creūsae,
(818)  Medea: quās cum prīmum sūmpserit, īmās
(819)  Medea: ūrat serpēns flamma medullās.
(820)  Medea: Ignis fulvō clūsus in aurō
(821)  Medea: latet obscūrus, quem mihi caelī
(822)  Medea: quī fūrta luit viscere fētō
(823)  Medea: dedit et docuit condere vīrēs
(824)  Medea: arte, Promētheus; dedit et tenuī
(825)  Medea: sulphure tēctōs Mulciber ignēs,
(826)  Medea: et vīvācis fulgura flammae
(827)  Medea: dē cognātō Phaethonte tulī.
(828)  Medea: habeō mediae dōna Chimaerae,
(829)  Medea: habeō flammās ustō taurī
(830)  Medea: gutture raptās,
(831)  Medea: quās permixtō felle Medūsae
(832)  Medea: tacitum jussī servāre malum.
(833)  Medea: Adde venēnīs stimulōs, Hecatē,
(834)  Medea: dōnīsque meīs sēmina flammae
(835)  Medea: condita servā:
(835)  Medea: fallant vīsūs tāctūsque ferant,
(836)  Medea: meet in pectus vēnāsque calor,
(837)  Medea: stillent artūs ossaque fūment
(838)  Medea: vincatque suās flagrante comā
(839)  Medea: nova nūpta facēs.
(840)  Medea: Vōta tenentur: ter lātrātūs
(841)  Medea: audāx Hecatē dedit et sacrōs
(842)  Medea: ēdidit ignēs face lūctiferā.
(843)  Medea: Perācta vīs est omnis: hūc gnātōs vocā,
(844)  Medea: pretiōsa per quōs dōna nūbentī feram.
(845)  Medea: Īte, īte, nātī, mātris īnfaustae genus,
(846)  Medea: plācāte vōbīs mūnere et multā prece
(847)  Medea: dominam ac novercam. vādite et celerēs domum
(848)  Medea: referte gressūs, ultimō amplexū ut fruar.
(849x) === Chor (Jambisch Dimeter katalektisch) ===
(849)  Chorus: Quōnam cruenta maenas
(850)  Chorus: praeceps amōre saevō
(851)  Chorus: rapitur? quod impotentī
(852)  Chorus: facinus parat furōre?
(853)  Chorus: vultūs citātus īrā
(854)  Chorus: riget et caput ferōcī
(855)  Chorus: quatiēns superba mōtū
(856)  Chorus: rēgī minātur ultrō.
(857)  Chorus: quis crēdat exulem?
(858)  Chorus: Flagrant genae rubentēs,
(859)  Chorus: pallor fugat rubōrem.
(860)  Chorus: nūllum vagante fōrmā
(861)  Chorus: servat diū colōrem.
(862)  Chorus: hūc fert pedēs et illūc,
(863)  Chorus: ut tigris orba nātīs
(864)  Chorus: cursū furente lūstrat
(865)  Chorus: Gangēticum nemus.
(866)  Chorus: Frēnāre nescit īrās
(867)  Chorus: Mēdēa, nōn amōrēs;
(868)  Chorus: nunc īra amorque causam
(869)  Chorus: jūnxēre: quid sequētur?
(870)  Chorus: quandō efferet Pelasgīs
(871)  Chorus: nefanda Colchis arvīs
(872)  Chorus: gressum metūque solvet
(873)  Chorus: rēgnum simulque rēgēs?
(874)  Chorus: Nunc, Phoebe, mitte currūs
(875)  Chorus: nūllō morante lōrō,
(876)  Chorus: nox condat alma lūcem,
(877)  Chorus: mergat diem timendum
(878)  Chorus: dux noctis Hesperus.
(879x) === Akt 4 ===
(879)  Nuntius: Periēre cūncta, concidit rēgnī status;
(880)  Nuntius: nāta atque genitor cinere permixtō jacent.
(881)  Chorus: Quā fraude captī? Quā solent rēgēs capī:
(882)  Nuntius: dōnīs. In illīs esse quis potuit dolus?
(883)  Nuntius: Et ipse mīror vixque jam factō malō
(884)  Nuntius: potuisse fierī crēdo. Quis clādis modus?
(885)  Nuntius: Avidus per omnem rēgiae partem furit
(886)  Nuntius: immissus ignis: jam domus tōta occidit,
(887)  Nuntius: urbī timētur. Unda flammās opprimat.
(888)  Nuntius: Et hoc in istā clāde mīrandum accidit:
(889)  Nuntius: alit unda flammās, quōque prohibētur magis,
(890)  Nuntius: magis ārdet ignis; ipsa praesidia occupat.
(891)  Nutrix: Effer citātum sēde Pelopēā gradum,
(892)  Nutrix: Mēdēa, praeceps quāslibet terrās pete.
(893)  Medea: Egone ut recēdam? sī profūgissem prius,
(894)  Medea: ad hoc redīrem. nūptiās spectō novās.
(895)  Medea: quid, anime, cessās? sequere fēlīcem impetum.
(896)  Medea: pars ultiōnis ista, quā gaudēs, quota est?
(897)  Medea: amās adhūc, furiōse, sī satis est tibī
(898)  Medea: caelebs Iāsōn. quaere poenārum genus
(899)  Medea: haut ūsitātum jamque sīc tēmet parā:
(900)  Medea: fās omne cēdat, abeat expulsus pudor;
(901)  Medea: vindicta levis est quam ferunt pūrae manūs.
(902)  Medea: incumbe in īrās tēque languentem excitā
(903)  Medea: penitusque veterēs pectore ex īmō impetūs
(904)  Medea: violentus haurī. quidquid admissum est adhūc,
(905)  Medea: pietās vocētur. hoc age! ēn faxō sciant
(906)  Medea: quam levia fuerint quamque vulgāris notae
(907)  Medea: quae commodāvī scelera. prōlūsit dolor
(908)  Medea: per ista noster: quid manūs poterant rudēs
(909)  Medea: audēre magnum, quid puellāris furor?
(910)  Medea: Mēdēa nunc sum; crēvit ingenium malīs:
(911)  Medea: juvat, juvat rapuisse frāternum caput,
(912)  Medea: artūs juvat secuisse et arcānō patrem
(913)  Medea: spoliāsse sacrō, juvat in exitium senis
(914)  Medea: armāsse nātās. quaere māteriam, dolor:
(915)  Medea: ad omne facinus nōn rudem dextram afferēs.
(916)  Medea: Quō tē igitur, īra, mittis, aut quae perfidō
(917)  Medea: intendis hostī tēla? nescioquid ferōx
(918)  Medea: dēcrēvit animus intus et nōndum sibī
(919)  Medea: audet fatērī. stulta properāvī nimis:
(920)  Medea: ex paelice utinam līberōs hostis meus
(921)  Medea: aliquōs habēret; quidquid ex illō tuum est,
(922)  Medea: Creūsa peperit. placuit hoc poenae genus,
(923)  Medea: meritōque placuit: ultimum magnō scelus
(924)  Medea: animō parandum est: līberī quondam meī,
(925)  Medea: vōs prō paternīs sceleribus poenās date.
(926)  Medea: Cor pepulit horror, membra torpēscunt gelū
(927)  Medea: pectusque tremuit. īra discessit locō
(928)  Medea: māterque tōtā conjuge expulsā redit.
(929)  Medea: egone ut meōrum līberum ac prōlis meae
(930)  Medea: fundam cruōrem? melius, ā, dēmēns furor!
(931)  Medea: incognitum istud facinus ac dīrum nefās
(932)  Medea: ā mē quoque absit; quod scelus miserī luent?
(933)  Medea: scelus est Iāsōn genitor et majus scelus
(934)  Medea: Mēdēa māter. occidant, nōn sunt meī;
(935)  Medea: pereant, meī sunt. crīmine et culpā carent,
(936)  Medea: sunt innocentēs, fateor: et frāter fuit.
(937)  Medea: quid, anime, titubās? ōra quid lacrimae rigant
(938)  Medea: variamque nunc hūc īra, nunc illūc amor
(939)  Medea: dīdūcit? anceps aestus incertam rapit;
(940)  Medea: ut saeva rapidī bella cum ventī gerunt,
(941)  Medea: utrimque flūctūs maria discordēs agunt
(942)  Medea: dubiumque fervet pelagus, haut aliter meum
(943)  Medea: cor fluctuātur: īra pietātem fugat
(944)  Medea: īramque pietās, cēde pietātī, dolor.
(945)  Medea: Hūc, cāra prōlēs, ūnicum afflīctae domūs
(946)  Medea: sōlāmen, hūc vōs ferte et īnfūsōs mihī
(947)  Medea: conjungite artūs. habeat incolumēs pater,
(948)  Medea: dum et māter habeat, urguet exilium ac fuga:
(949)  Medea: jam jam meō rapientur āvulsī ē sinū,
(950)  Medea: flentēs, gementēs, ōsculīs pereant patris,
(951)  Medea: periēre mātris. rūrsus incrēscit dolor
(952)  Medea: et fervet odium, repetit invītam manum
(953)  Medea: antīqua Erīnȳs, īra, quā dūcis, sequor.
(954)  Medea: utinam superbae turba Tantalidos meō
(955)  Medea: exīsset uterō bisque septēnōs parēns
(956)  Medea: nātōs tulissem! sterilis in poenās fuī:
(957)  Medea: frātrī patrīque quod sat est, peperī duōs.
(958)  Medea: Quōnam ista tendit turba Furiārum impotēns?
(959)  Medea: quem quaerit aut quō flammeōs ictūs parat,
(960)  Medea: aut cui cruentās agmen īnfernum facēs
(961)  Medea: intentat? ingēns anguis excussō sonat
(962)  Medea: tortus flagellō. quem trabe īnfēstā petit
(963)  Medea: Megaera? cujus umbra dispersīs venit
(964)  Medea: incerta membrīs? frāter est, poenās petit:
(965)  Medea: dabimus, sed omnēs. fīge lūminibus facēs,
(966)  Medea: laniā, perūre, pectus ēn Furiīs patet.
(967)  Medea: Discēdere ā mē, frāter, ultrīcēs deās
(968)  Medea: mānēsque ad īmōs īre sēcūrās jubē:
(969)  Medea: mihi mē relinque et ūtere hāc, frāter, manū
(970)  Medea: quae strīnxit ēnsem; victimā mānēs tuōs
(971)  Medea: plācāmus istā. Quid repēns affert sonus?
(972)  Medea: parantur arma mēque in exitium petunt.
(973)  Medea: excelsa nostrae tēcta cōnscendam domūs
(974)  Medea: caede incohātā. perge tū mēcum comes.
(975)  Medea: tuum quoque ipsa corpus hinc mēcum āveham.
(976)  Medea: nunc hoc age, anime: nōn in occultō tibi est
(977)  Medea: perdenda virtūs; approbā populō manum.
(978)  Iason: Quīcumque rēgum clādibus fīdus dolēs,
(979)  Iason: concurre, ut ipsam sceleris auctōrem horridī
(980)  Iason: capiāmus. hūc, hūc, fortis armiferī cohors,
(981)  Iason: cōnferte tēla, vertite ex īmō domum.
(982)  Medea: Jam jam recēpī scēptra germānum patrem,
(983)  Medea: spoliumque Colchī pecudis aurātae tenent;
(984)  Medea: rediēre rēgna, rapta virginitās redīt.
(985)  Medea: ō placida tandem nūmina, ō fēstum diem,
(986)  Medea: ō nūptiālem! vāde, perfectum est scelus,
(987)  Medea: vindicta nōndum: perage, dum faciunt manūs.
(988)  Medea: quid nunc morāris, anime? quid dubitās? potēns
(989)  Medea: jam cecidit īra? paenitet factī, pudet.
(990)  Medea: quid, misera, fēcī? misera? paeniteat licet,
(991)  Medea: fēcī. voluptās magna mē invītam subit,
(992)  Medea: et ecce crēscit. dēerat hoc ūnum mihī,
(993)  Medea: spectātor iste. nīl adhūc factī reor:
(994)  Medea: quidquid sine istō fēcimus sceleris perīt.
(995)  Iason: Ēn ipsa tēctī parte praecipitī imminet.
(996)  Iason: hūc rapiat ignēs aliquis, ut flammīs cadat
(997)  Iason: suīs perusta. Congere extrēmum tuīs
(998)  Medea: nātīs, Iāsōn, fūnus ac tumulum strue:
(999)  Medea: conjūnx socerque jūsta jam fūnctīs habent
(1000)  Medea: ā mē sepultī; gnātus hic fātum tulit,
(1001)  Medea: hic tē vidente dabitur exitiō parī.
(1002)  Iason: Per nūmen omne perque commūnēs fugās
(1003)  Iason: torōsque, quōs nōn nostra violāvit fidēs,
(1004)  Iason: jam parce nātō. sī quod est crīmen, meum est:
(1005)  Iason: mē dēdo mortī; noxium mactā caput.
(1006)  Medea: Hāc quā recūsās, quā dolēs, ferrum exigam.
(1007)  Medea: ī nunc, superbe, virginum thalamōs pete,
(1008)  Medea: relinque mātrēs. Unus est poenae satis.
(1009)  Medea: Sī posset ūnā caede satiārī manus,
(1010)  Medea: nūllam petīsset. ut duōs perimam, tamen
(1011)  Medea: nimium est dolōrī numerus angustus meō.
(1012)  Medea: in mātre sī quod pignus etiamnunc latet,
(1013)  Medea: scrūtābor ēnse vīscera et ferrō extraham.
(1014)  Iason: Jam perage coeptum facinus, haut ultrā precor,
(1015)  Iason: moramque saltem supplicīs dōnā meīs.
(1016)  Medea: Perfruere lentō scelere, nē properā, dolor:
(1017)  Medea: meus diēs est; tempore acceptō ūtimur.
(1018)  Iason: Īnfesta, mēmet perime. Miserērī jubēs.
(1019)  Medea: bene est, perāctum est. plūra nōn habuī, dolor,
(1020)  Medea: quae tibi litārem. lūmina hūc tumida allevā,
(1021)  Medea: ingrāte Iāsōn. conjugem agnōscis tuam?
(1022)  Medea: sīc fugere soleō. patuit in caelum via:
(1023)  Medea: squāmōsa geminī colla serpentēs jugō
(1024)  Medea: summissa praebent. recipe jam gnātōs, parēns;
(1025)  Medea: ego inter aurās ālitī currū vehar.
(1026)  Iason: Per alta vāde spatia sublīme aetheris,
(1027)  Iason: testāre nūllōs esse, quā veheris, deōs.
