(1x) === Prolog ===
(1)  Iuno: Soror Tonantis (hoc enim sōlum mihī
(2)  Iuno: nōmen relictum est) semper aliēnum Jovem
(3)  Iuno: ac templa summī vidua dēseruī aetheris
(4)  Iuno: locumque caelō pulsa paelicibus dedī;
(5)  Iuno: tellūs colenda est: paelicēs caelum tenent,
(6)  Iuno: hinc Arctos altā parte glaciālis polī
(7)  Iuno: sublīme classēs sīdus Argolicās agit;
(8)  Iuno: hinc, quā tepentī vēre lābātur diēs,
(9)  Iuno: Tyriae per undās vector Eurōpae nitet;
(10)  Iuno: illinc timendum ratibus ac pontō gregem
(11)  Iuno: passim vagantēs exserunt Atlantides.
(12)  Iuno: ferrō mināx hinc terret Ōrīōn deōs
(13)  Iuno: suāsque Perseus aureus stēllās habet;
(14)  Iuno: hinc clāra geminī signa Tyndaridae micant
(15)  Iuno: quibusque nātīs mōbilis tellūs stetit.
(16)  Iuno: nec ipse tantum Bacchus aut Bacchī parēns
(17)  Iuno: adiēre superōs: nē qua pars probrō vacet,
(18)  Iuno: mundus puellae serta Gnōsiacae gerit,
(19)  Iuno: sed vetera querimur; ūna mē dīra ac fera
(20)  Iuno: Thēbāna tellūs nuribus ā! sparsa impiīs
(21)  Iuno: quotiēns novercam fēcit! ēscendat licet
(22)  Iuno: meumque victrīx teneat Alcmēnē locum,
(23)  Iuno: pariterque nātus astra prōmissa occupet,
(24)  Iuno: in cujus ortūs mundus impendit diem
(25)  Iuno: tardusque Eōō Phoebus effulsit marī
(26)  Iuno: retinēre mersum jussus Ōceanō jubar.
(27)  Iuno: nōn sīc abībunt odia; vīvācēs aget
(28)  Iuno: violentus īrās animus et saevus dolor
(29)  Iuno: aeterna bella pāce sublātā geret.
(30)  Iuno: Quae bella? quicquid horridum tellūs creat
(31)  Iuno: inimīca, quicquid pontus aut āēr tulit
(32)  Iuno: terribile dīrum pestilēns atrōx ferum,
(33)  Iuno: frāctum atque domitum est. superat et crēscit malīs
(34)  Iuno: īrāque nostrā fruitur; in laudēs suās
(35)  Iuno: mea vertit odia: dum nimis saeva imperō,
(36)  Iuno: patrem probāvī, glōriae fēcī locum,
(37)  Iuno: quā Sōl redūcēns quāque dēpōnēns diem
(38)  Iuno: bīnōs propinquā tinguit Aethiopas face,
(39)  Iuno: indomita virtūs colitur et tōtō deus
(40)  Iuno: nārrātur orbe. mōnstra jam dēsunt mihī
(41)  Iuno: minorque labor est Herculī jussa exsequī,
(42)  Iuno: quam mihi jubēre: laetus imperia excipit,
(43)  Iuno: quae fera tyrannī jūra violentō queant
(44)  Iuno: nocēre juvenī? nempe prō tēlīs gerit
(45)  Iuno: quae timuit et quae fūdit: armātus venit
(46)  Iuno: leōne et hydrā, nec satis terrae patent:
(47)  Iuno: effrēgit ecce līmen īnfernī Jovis
(48)  Iuno: et opīma victī rēgis ad superōs refert,
(49)  Iuno: parum est revertī, foedus umbrārum perīt:
(50)  Iuno: vīdī ipsa, vīdī nocte discussā īnferum
(51)  Iuno: et Dīte domitō spolia jactantem patrī
(52)  Iuno: frāterna, cūr nōn vīnctum et oppressum trahit
(53)  Iuno: ipsum catēnīs paria sortītum Jovī
(54)  Iuno: Erebōque captō potitur et retegit Styga?
(55)  Iuno: patefacta ab īmīs mānibus retrō via est
(56)  Iuno: et sacra dīrae mortis in apertō jacent.
(57)  Iuno: at ille, ruptō carcere umbrārum ferōx,
(58)  Iuno: dē mē triumphat et superbificā manū
(59)  Iuno: ātrum per urbēs dūcit Argolicās canem.
(60)  Iuno: vīsō labantem Cerberō vīdī diem
(61)  Iuno: pavidumque Sōlem; mē quoque invāsit tremor,
(62)  Iuno: et terna mōnstrī colla dēvictī intuēns
(63)  Iuno: timuī imperāsse. levia sed nimium queror;
(64)  Iuno: caelō timendum est, rēgna nē summa occupet
(65)  Iuno: quī vīcit īma: scēptra praeripiet patrī.
(66)  Iuno: nec in astra lentā veniet ut Bacchus viā:
(67)  Iuno: iter ruīnā quaeret et vacuō volet
(68)  Iuno: rēgnāre mundō, rōbore expertō tumet,
(69)  Iuno: et posse caelum vīribus vincī suīs
(70)  Iuno: didicit ferendō; subdidit mundō caput
(71)  Iuno: nec flexit umerōs mōlis immēnsae labor
(72)  Iuno: meliusque collō sēdit Herculeō polus.
(73)  Iuno: immōta cervīx sīdera et caelum tulit
(74)  Iuno: et mē prementem: quaerit ad superōs viam.
(75)  Iuno: Perge īra, perge et magna meditantem opprime,
(76)  Iuno: congredere, manibus ipsa dīlacerā tuīs:
(77)  Iuno: quid tanta mandās odia? discēdant ferae,
(78)  Iuno: ipse imperandō fessus Eurystheus vacet.
(79)  Iuno: Tītānas ausōs rumpere imperium Jovis
(80)  Iuno: ēmitte, Siculī verticis laxā specum,
(81)  Iuno: tellūs gigante Dōris excussō tremēns
(82)  Iuno: supposita mōnstrī colla terrificī levet;
(83)  Iuno: sublīmis aliās Lūna concipiat ferās
(84)  Iuno: sed vīcit ista. quaeris Alcīdae parem?
(85)  Iuno: nēmō est nisi ipse: bella jam sēcum gerat.
(86)  Iuno: adsint ab īmō Tartarī fundō excitae
(87)  Iuno: Eumenides, ignem flammeae spargant comae,
(88)  Iuno: vīperea saevae verbera incutiant manūs,
(89)  Iuno: ī nunc, superbe, caelitum sēdēs pete,
(90)  Iuno: hūmāna temne. jam Styga et mānēs ferōx
(91)  Iuno: fūgisse crēdis? hīc tibi ostendam īnferōs,
(92)  Iuno: revocābō in altā conditam cālīgine,
(93)  Iuno: ultrā nocentum exilia, discordem deam
(94)  Iuno: quam mūnit ingēns montis oppositī specus;
(95)  Iuno: ēdūcam et īmō Dītis ē rēgnō extraham
(96)  Iuno: quicquid relictum est: veniet invīsum Scelus
(97)  Iuno: suumque lambēns sanguinem Impietās ferōx
(98)  Iuno: Errorque et in sē semper armātus Furor;
(99)  Iuno: hōc hōc ministrō noster ūtātur dolor.
(100)  Iuno: Incipite, famulae Dītis, ārdentem citae
(101)  Iuno: concutite pīnum et agmen horrendum anguibus
(102)  Iuno: Megaera dūcat atque lūctificā manū
(103)  Iuno: vastam rogō flagrante corripiat trabem,
(104)  Iuno: hoc agite, poenās petite vitiātae Stygis.
(105)  Iuno: concutite pectus, ācrior mentem excoquat
(106)  Iuno: quam quī camīnīs ignis Aetnaeīs furit:
(107)  Iuno: ut possit animō captus Alcīdēs agī,
(108)  Iuno: magnō furōre percitus, vōbīs prius
(109)  Iuno: īnsāniendum est. Jūno, cūr nōndum furis?
(110)  Iuno: mē mē, sorōrēs, mente dējectam meā
(111)  Iuno: versāte prīmam, facere sī quicquam apparō
(112)  Iuno: dignum novercā; vōta mūtentur mea:
(113)  Iuno: nātōs reversus videat incolumēs precor
(114)  Iuno: manūque fortis redeat, invēnī diem,
(115)  Iuno: invīsa quō nōs Herculis virtūs juvet.
(116)  Iuno: mē vīcit: et sē vincat et cupiat morī
(117)  Iuno: ab īnferīs reversus, hīc prōsit mihī
(118)  Iuno: Jove esse genitum, stābō at, ut certō exeant
(119)  Iuno: ēmissa nervō tēla, lībrābō manū,
(120)  Iuno: regam furentis arma, pugnantī Herculī
(121)  Iuno: tandem favēbō; scelere perfectō licet
(122)  Iuno: admittat illās genitor in caelum manūs.
(123)  Iuno: Movenda jam sunt bella: clārescīt diēs
(124)  Iuno: ortūque Tītān lūcidus croceō subit.
(125x) === Chor (Anapäste) ===
(125)  Chorus: Jam rāra micant sīdera prōnō
(126)  Chorus: languida mundō; nox victa vagōs
(127)  Chorus: contrahit ignēs lūce renātā,
(128)  Chorus: cōgit nitidum Phosphoros agmen:
(129)  Chorus: signum celsī glaciāle polī
(130)  Chorus: septem stēllīs Arcados ursae
(131)  Chorus: lūcem versō tēmōne vocat.
(132)  Chorus: Jam caeruleīs ēvectus equīs
(133)  Chorus: Tītān summā prōspicit Oetā;
(134)  Chorus: jam Cadmēīs incluta Bacchīs
(135)  Chorus: aspersa diē dūmēta rubent
(136)  Chorus: Phoebīque fugit reditūra soror.
(137)  Chorus: labor exoritur dūrus et omnīs
(138)  Chorus: agitat cūrās aperitque domōs.
(139)  Chorus: Pāstor gelidā cāna pruīnā
(140)  Chorus: grege dīmissō pābula carpit;
(141)  Chorus: lūdit prātō līber apertō
(142)  Chorus: nōndum ruptā fronte juvencus,
(143)  Chorus: vacuae reparant ūbera mātrēs;
(144)  Chorus: errat cursū levis incertō
(145)  Chorus: mollī petulāns haedus in herbā.
(146)  Chorus: Pendet summō strīdula rāmō
(147)  Chorus: pinnāsque novō trādere sōlī
(148)  Chorus: gestit querulōs inter nīdōs
(149)  Chorus: Thrācia paelex,
(150)  Chorus: turbaque circā cōnfūsa sonat
(151)  Chorus: murmure mixtō testāta diem.
(152)  Chorus: Carbasa ventīs crēdit dubius
(153)  Chorus: nāvita vītae,
(154)  Chorus: laxōs aurā complente sinūs,
(155)  Chorus: hic exēsīs pendēns scopulīs
(156)  Chorus: aut dēceptōs īnstruit hāmōs
(157)  Chorus: aut suspēnsus spectat pressā
(158)  Chorus: praemia dextrā:
(159)  Chorus: sentit tremulum līnea piscem.
(160)  Chorus: Haec, innocuae quibus est vītae
(161)  Chorus: tranquilla quiēs
(162)  Chorus: et laeta suō parvōque domus;
(163)  Chorus: spēs immānēs
(164)  Chorus: urbibus errant trepidīque metūs.
(165)  Chorus: Ille superbōs aditūs rēgum
(165)  Chorus: dūraeque forēs expers somnī
(166)  Chorus: colit, hic nūllō fīne beātās
(167)  Chorus: compōnit opēs gāzīs inhiāns
(168)  Chorus: et congestō pauper in aurō.
(169)  Chorus: Illum populī favor attonitum
(170)  Chorus: flūctūque magis mōbile vulgus
(171)  Chorus: aurā tumidum tollit inānī;
(172)  Chorus: hic clāmōsī rabiōsa forī
(173)  Chorus: jūrgia vēndēns
(174)  Chorus: improbus īrās et verba locat.
(175)  Chorus: Nōvit paucōs sēcūra quiēs,
(176)  Chorus: quī vēlōcis memorēs aevī
(177)  Chorus: tempora numquam reditūra tenent,
(178)  Chorus: dum fāta sinunt, vīvite laetī:
(179)  Chorus: properat cursū vīta citātō
(180)  Chorus: volucrīque diē
(180)  Chorus: rota praecipitis vertitur annī;
(181)  Chorus: dūrae peragunt pēnsa sorōrēs
(182)  Chorus: nec sua retrō fīla revolvunt.
(183)  Chorus: At gēns hominum fertur rapidīs
(184)  Chorus: obvia fātīs incerta suī:
(185)  Chorus: Stygiās ultrō quaerimus undās.
(186)  Chorus: nimium, Alcīdē, pectore fortī
(187)  Chorus: properās maestōs vīsere mānēs:
(188)  Chorus: certō veniunt tempore Parcae,
(189)  Chorus: nūllī jussō cessāre licet,
(190)  Chorus: nūllī scrīptum prōferre diem:
(191)  Chorus: recipit populōs urna citātōs.
(192)  Chorus: Alium multīs glōria terrīs
(193)  Chorus: trādat et omnēs fāma per urbēs
(194)  Chorus: garrula laudet
(195)  Chorus: caelōque parem tollat et astrīs;
(196)  Chorus: alius currū sublīmis eat:
(197)  Chorus: mē mea tellūs
(198)  Chorus: lare sēcrētō tūtōque tegat.
(199)  Chorus: venit ad pigrōs cāna senectūs,
(200)  Chorus: humilīque locō sed certa sedet
(200)  Chorus: sordida parvae fortūna domūs:
(201)  Chorus: altē virtūs animōsa cadit.
(202)  Chorus: Sed maesta venit crīne solūtō
(203)  Chorus: Megarā parvum comitāta gregem,
(204x) === Szene 1 ===
(204)  Chorus: tardusque seniō graditur Alcīdae parēns.
(205)  Amphitruon: Ō magne Olympī rēctor et mundī arbiter,
(206)  Amphitruon: jam statue tandem gravibus aerumnīs modum
(207)  Amphitruon: fīnemque clādī. nūlla lūx umquam mihī
(208)  Amphitruon: sēcūra fulsit: fīnis alterius malī
(209)  Amphitruon: gradus est futūrī, prōtinus reducī novus
(210)  Amphitruon: parātur hostis; antequam laetam domum
(211)  Amphitruon: contingat, aliud jussus ad bellum meat;
(212)  Amphitruon: nec ūlla requiēs tempus aut ūllum vacat,
(213)  Amphitruon: nisi dum jubētur. sequitur ā prīmō statim
(214)  Amphitruon: īnfēsta Jūnō: numquid immūnis fuit
(215)  Amphitruon: īnfantis aetās? mōnstra superāvit prius
(216)  Amphitruon: quam nōsse posset, gemina cristātī caput
(217)  Amphitruon: anguēs ferēbant ōra, quōs contrā obvius
(218)  Amphitruon: reptābat īnfāns igneōs serpentium
(219)  Amphitruon: oculōs remissō lūmine ac placidō intuēns;
(220)  Amphitruon: artōs serēnīs vultibus nōdōs tulit,
(221)  Amphitruon: et tumida tenerā guttura ēlīdēns manū
(222)  Amphitruon: prōlūsit hydrae. Maenalī pernīx fera,
(223)  Amphitruon: multō decōrum praeferēns aurō caput,
(224)  Amphitruon: dēprēnsa cursū; maximus Nemeae timor
(225)  Amphitruon: pressus lacertīs gemuit Herculeīs leō.
(226)  Amphitruon: quid stabula memorem dīra Bistoniī gregis
(227)  Amphitruon: suīsque rēgem pābulum armentīs datum,
(228)  Amphitruon: solitumque dēnsīs hispidum Erymanthī jugīs
(229)  Amphitruon: Arcadia quatere nemora Maenalium suem,
(230)  Amphitruon: taurumque centum nōn levem populīs metum?
(231)  Amphitruon: inter remōtōs gentis Hesperiae gregēs
(232)  Amphitruon: pāstor trifōrmis lītoris Tartēsiī
(233)  Amphitruon: perēmptus, ācta est praeda ab occāsū ultimō;
(234)  Amphitruon: nōtum Cithaerōn pāvit Ōceanō pecus.
(235)  Amphitruon: penetrāre jussus sōlis aestīvī plagās
(236)  Amphitruon: et adusta medius rēgna quae torret diēs
(237)  Amphitruon: utrimque montēs solvit ac ruptō obice
(238)  Amphitruon: lātam ruentī fēcit Ōceanō viam.
(239)  Amphitruon: post haec adortus nemoris opulentī domōs
(240)  Amphitruon: aurifera vigilis spolia serpentis tulit;
(241)  Amphitruon: quid? saeva Lernae mōnstra, numerōsum malum,
(242)  Amphitruon: nōn igne dēmum vīcit et docuit morī,
(243)  Amphitruon: solitāsque pinnīs condere obductīs diem
(244)  Amphitruon: petīt ab ipsīs nūbibus Stymphālidas?
(245)  Amphitruon: nōn vīcit illum caelibis semper torī
(246)  Amphitruon: rēgīna gentis vidua Thermōdontiae,
(247)  Amphitruon: nec ad omne clārum facinus audācēs manūs
(248)  Amphitruon: stabulī fugāvit turpis Augēī labor.
(249)  Amphitruon: Quid ista prōsunt? orbe dēfēnsō caret,
(250)  Amphitruon: sēnsēre terrae pācis auctōrem suae
(251)  Amphitruon: abesse trīstēs: prōsperum ac fēlīx scelus
(252)  Amphitruon: virtūs vocātur; sontibus pārent bonī.
(253)  Amphitruon: jūs est in armīs, opprimit lēgēs timor,
(254)  Amphitruon: ante ōra vīdī nostra truculentā manū
(255)  Amphitruon: gnātōs paternī cadere rēgnī vindicēs
(256)  Amphitruon: ipsumque, Cadmī nōbilis stirpem ultimam,
(257)  Amphitruon: occidere, vīdī rēgium capitis decus
(258)  Amphitruon: cum capite raptum, quis satis Thēbās fleat?
(259)  Amphitruon: ferāx deōrum terra, quem dominum tremis?
(260)  Amphitruon: ē cujus arvīs ēque fēcundō sinū
(261)  Amphitruon: strictō juventūs orta cum ferrō stetit
(262)  Amphitruon: cujusque mūrōs nātus Amphīōn Jove
(263)  Amphitruon: strūxit canōrō saxa modulātū trahēns,
(264)  Amphitruon: in cujus urbem nōn semel dīvum parēns
(265)  Amphitruon: caelō relictō vēnit, haec quae caelitēs
(266)  Amphitruon: recēpit et quae fēcit et (fās sit loquī)
(267)  Amphitruon: fortasse faciet, sordidō premitur jugō.
(268)  Amphitruon: Cadmēa prōlēs atque Ophīonium genus,
(269)  Amphitruon: quō reccidistis? tremitis ignāvum exulem,
(270)  Amphitruon: suīs carentem fīnibus, nostrīs gravem.
(271)  Amphitruon: quī scelera terrā quīque persequitur marī
(272)  Amphitruon: ac saeva jūstā scēptra cōnfringit manū
(273)  Amphitruon: nunc servit absēns fertque quae fierī vetat,
(274)  Amphitruon: tenetque Thēbās exul Herculeās Lycus,
(275)  Amphitruon: sed nōn tenēbit, aderit et poenās petet
(276)  Amphitruon: subitusque ad astra ēmerget; inveniet viam
(277)  Amphitruon: aut faciet, adsīs sospes et remeēs precor
(278)  Amphitruon: tandemque veniās victor ad victam domum.
(279)  Megara: Ēmerge, conjūnx, atque dispulsās manū
(280)  Megara: abrumpe tenebrās; nūlla sī retrō via
(281)  Megara: iterque clūsum est, orbe dīductō redī
(282)  Megara: et quicquid ātrā nocte possessum latet
(283)  Megara: ēmitte tēcum, dīrutīs quālis jugīs
(284)  Megara: praeceps citātō flūminī quaerēns iter
(285)  Megara: quondam stetistī, scissa cum vastō impetū
(286)  Megara: patuēre Tempē; pectore impulsus tuō
(287)  Megara: hūc mōns et illūc cessit et ruptō aggere
(288)  Megara: novā cucurrit Thessalus torrēns viā:
(289)  Megara: tālis, parentēs līberōs patriam petēns,
(290)  Megara: ērumpe rērum terminōs tēcum efferēns,
(291)  Megara: et quicquid avida tot per annōrum gradūs
(292)  Megara: abscondit aetās redde et oblītōs suī
(293)  Megara: lūcisque pavidōs ante tē populōs age.
(294)  Megara: indigna tē sunt spolia, sī tantum refers
(295)  Megara: quantum imperātum est. magna sed nimium loquor
(296)  Megara: ignāra nostrae sortis, unde illum mihī
(297)  Megara: quō tē tuamque dexteram amplectar diem
(298)  Megara: reditūsque lentōs nec meī memorēs querar?
(299)  Megara: tibi, ō deōrum ductor, indomitī ferent
(300)  Megara: centēna taurī colla; tibi, frūgum potēns,
(301)  Megara: sēcrēta reddam sacra: tibi mūtā fidē
(302)  Megara: longās Eleusīn tacita jactābit facēs,
(303)  Megara: tum restitūtās frātribus rēbor meīs
(304)  Megara: animās et ipsum rēgna moderantem sua
(305)  Megara: flōrēre patrem, sī qua tē major tenet
(306)  Megara: clausum potestās, sequimur: aut omnēs tuō
(307)  Megara: dēfende reditū sospes aut omnēs trahe.
(308)  Megara: trahēs nec ūllus ēriget frāctōs deus.
(309)  Amphitruon: Ō socia nostrī sanguinis, castā fidē
(310)  Amphitruon: servāns torum nātōsque magnanimī Herculis,
(311)  Amphitruon: meliōra mente concipe atque animum excitā.
(312)  Amphitruon: aderit profectō, quālis ex omnī solet
(313)  Amphitruon: labōre, major. Quod nimis miserī volunt
(314)  Megara: hoc facile crēdunt. Immo quod metuunt nimis
(315)  Amphitruon: numquam movērī posse nec tollī putant:
(316)  Amphitruon: prōna est timōrī semper in pejus fidēs.
(317)  Megara: Dēmersus ac dēfossus et tōtō īnsuper
(318)  Megara: oppressus orbe quam viam ad superōs habet?
(319)  Amphitruon: Quam tunc habēbat, cum per ārentem plagam
(320)  Amphitruon: et fluctuantēs mōre turbātī maris
(321)  Amphitruon: adīt harēnās bisque discēdēns fretum
(322)  Amphitruon: et bis recurrēns, cumque dēsertā rate
(323)  Amphitruon: dēprēnsus haesit Syrtium brevibus vadīs
(324)  Amphitruon: et puppe fīxā maria superāvit pedēs.
(325)  Megara: Inīqua rārō maximīs virtūtibus
(326)  Megara: fortūna parcit; nēmo sē tūtō diū
(327)  Megara: perīculīs offerre tam crēbrīs potest:
(328)  Megara: quem saepe trānsit cāsus, aliquandō invenit.
(329)  Megara: Sed ecce saevus ac minās vultū gerēns
(330)  Megara: et quālis animō est, tālis incessū venit
(331)  Megara: aliēna dextrā scēptra concutiēns Lycus.
(332)  Lycus: Urbis regēns opulenta Thēbānae loca
(333)  Lycus: et omne quicquid ūberī cingit solō
(334)  Lycus: oblīqua Phōcis, quicquid Ismēnos rigat,
(335)  Lycus: quicquid Cithaerōn vertice excelsō videt,
(336)  Lycus: et bīna findēns Isthmos exīlis freta
(337)  Lycus: nōn vetera patriae jūra possideō domūs
(338)  Lycus: ignāvus hērēs; nōbilēs nōn sunt mihī
(339)  Lycus: avī nec altīs inclitum titulīs genus.
(340)  Lycus: sed clāra virtūs: quī genus jactat suum.
(341)  Lycus: aliēna laudat, rapta sed trepidā manū
(342)  Lycus: scēptra obtinentur; omnis in ferrō est salūs:
(343)  Lycus: quod cīvibus tenēre tē invītīs sciās.
(344)  Lycus: strictus tuētur ēnsis, aliēnō in locō
(345)  Lycus: haut stabile rēgnum est; ūna sed nostrās potest
(346)  Lycus: fundāre vīrēs jūncta rēgālī face
(347)  Lycus: thalamīsque Megarā: dūcet ē genere inclitō
(348)  Lycus: novitās colōrem nostra, nōn equidem reor
(349)  Lycus: fore ut recūset ac meōs spernat torōs;
(350)  Lycus: quod sī impotentī pertināx animō abnuet,
(351)  Lycus: stat tollere omnem penitus Herculeam domum.
(352)  Lycus: invidia factum ac sermo populāris premet?
(353)  Lycus: ars prīma rēgnī est posse in invidiam patī.
(354)  Lycus: temptēmus igitur, fors dedit nōbīs locum.
(355)  Lycus: namque ipsa, trīstī vestis obtentū caput
(356)  Lycus: vēlāta, juxtā praesidēs adstat deōs
(357)  Lycus: laterīque adhaeret vērus Alcīdae sator.
(358)  Megara: Quidnam iste, nostrī generis exitium ac luēs,
(359)  Megara: novī parat? quid temptat? Ō clārum trahēns
(360)  Lycus: ā stirpe nōmen rēgiā, facilis mea
(361)  Lycus: parumper aure verba patientī excipe.
(362)  Lycus: sī aeterna semper odia mortālēs gerant
(363)  Lycus: nec coeptus umquam cēdat ex animīs furor,
(364)  Lycus: sed arma fēlīx teneat īnfēlīx paret,
(365)  Lycus: nihil relinquent bella; tum vastīs ager
(366)  Lycus: squālēbit arvīs, subditā tēctīs face
(367)  Lycus: altus sepultās obruet gentēs cinis.
(368)  Lycus: pācem redūcī velle victōrī expedit,
(369)  Lycus: victō necesse est. particeps rēgnō venī;
(370)  Lycus: sociēmur animīs, pignus hoc fideī cape:
(371)  Lycus: continge dextram, quid trucī vultū silēs?
(372)  Megara: Egone ut parentis sanguine aspersam manum
(373)  Megara: frātrumque geminā caede contingam? prius
(374)  Megara: extinguet ortus, referet occāsus diem,
(375)  Megara: pāx ante fīda nivibus et flammīs erit
(376)  Megara: et Scylla Siculum junget Ausoniō latus,
(377)  Megara: priusque multō vicibus alternīs fugāx
(378)  Megara: Eurīpus undā stābit Euboicā piger.
(379)  Megara: patrem abstulistī, rēgna, germānōs, larem
(380)  Megara: patrium; quid ultrā est? ūna rēs superest mihī
(381)  Megara: frātre ac parente cārior, rēgnō ac lare:
(382)  Megara: odium tuī, quod esse cum populō mihī
(383)  Megara: commūne doleō: pars quota ex illō mea est?
(384)  Megara: domināre tumidus, spīritūs altōs gere:
(385)  Megara: sequitur superbōs ultor ā tergō deus.
(386)  Megara: Thēbāna nōvī rēgna: quid mātrēs loquar
(387)  Megara: passās et ausās scelera? quid geminum nefās
(388)  Megara: mixtumque nōmen conjugis nātī patris?
(389)  Megara: quid bīna frātrum castra? quid totidem rogōs?
(390)  Megara: riget superba Tantalis lūctū parēns
(391)  Megara: maestusque Phrygiō mānat in Sipylō lapis.
(392)  Megara: quīn ipse torvum subrigēns cristā caput
(393)  Megara: Illyrica Cadmus rēgna permēnsus fugā
(394)  Megara: longās relīquit corporis tractī notās.
(395)  Megara: haec tē manent exempla: domināre ut libet,
(396)  Megara: dum solita rēgnī fāta tē nostrī vocent
(397)  Lycus: Agedum efferātās rabida vōcēs āmovē
(398)  Lycus: et disce rēgum imperia ab Alcīdē patī
(399)  Lycus: ego rapta quamvīs scēptra victrīcī geram
(400)  Lycus: dextrā regamque cūncta sine lēgum metū
(401)  Lycus: quās arma vincunt, pauca prō causā loquar
(402)  Lycus: nostrā, cruentō cecidit in bellō pater?
(403)  Lycus: cecidēre frātrēs? arma nōn servant modum;
(404)  Lycus: nec temperārī facile nec reprimī potest
(405)  Lycus: strictī ēnsis īra, bella dēlectat cruor.
(406)  Lycus: sed ille rēgnō prō suō, nōs improbā
(407)  Lycus: cupīdine āctī? quaeritur bellī exitus,
(408)  Lycus: nōn causa, sed nunc pereat omnis memoria:
(409)  Lycus: cum victor arma posuit, et victum decet
(410)  Lycus: dēpōnere odia. nōn ut īnflexō genū
(411)  Lycus: rēgnantem adōrēs petimus: hoc ipsum placet
(412)  Lycus: animō ruīnās quod capis magnō tuās;
(413)  Lycus: es rēge conjūnx digna: sociēmus torōs.
(414)  Megara: Gelidus per artūs vādit exsanguīs tremor.
(415)  Megara: quod facinus aurēs pepulit? haut equidem horruī,
(416)  Megara: cum pāce ruptā bellicus mūrōs fragor
(417)  Megara: circumsonāret, pertulī intrepidē omnia:
(418)  Megara: thalamōs tremēscō; capta nunc videor mihī.
(419)  Megara: gravent catēnae corpus et longā famē
(420)  Megara: mors prōtrahātur lenta: nōn vincet fidem
(421)  Megara: vīs ūlla nostram; moriar, Alcīdē, tua.
(422)  Lycus: Animōsne mersus īnferīs conjūnx facit?
(423)  Megara: Īnferna tetigit, posset ut supera assequī.
(424)  Lycus: Tellūris illum pondus immēnsae premit.
(425)  Megara: Nūllō premētur onere, quī caelum tulit.
(426)  Lycus: Cōgēre. Cōgī quī potest nescit morī.
(427)  Lycus: Effāre potius, quod novīs thalamīs parem
(428)  Lycus: Rēgāle mūnus. Aut tuam mortem aut meam.
(429)  Lycus: Moriere dēmēns. Conjugī occurram meō.
(430)  Lycus: Scēptrōne nostrō famulus est potior tibī?
(431)  Megara: Quot iste famulus trādidit rēgēs necī.
(432)  Lycus: Cūr ergo rēgī servit et patitur jugum?
(433)  Megara: Imperia dūra tolle: quid virtūs erit?
(434)  Lycus: Obicī ferīs mōnstrīsque virtūtem putās?
(435)  Megara: Virtūtis est domāre quae cūnctī pavent.
(436)  Lycus: Tenebrae loquentem magna Tartareae premunt.
(437)  Megara: Nōn est ad astra mollis ē terrīs via.
(438)  Lycus: Quō patre genitus caelitum spērat domōs?
(439)  Amphitruon: Miseranda conjūnx Herculis magnī, silē:
(440)  Amphitruon: partēs meae sunt reddere Alcīdae patrem
(441)  Amphitruon: genusque vērum, post tot ingentis virī
(442)  Amphitruon: memoranda facta postque pācātum manū
(443)  Amphitruon: quodcumque Tītān ortus et lābēns videt,
(444)  Amphitruon: post mōnstra tot perdomita, post Phlegram impiō
(445)  Amphitruon: sparsam cruōre postque dēfēnsōs deōs
(446)  Amphitruon: nōndum liquet dē patre? mentīmur Jovem:
(447)  Amphitruon: Jūnōnis odiō crēde. Quid violās Jovem?
(448)  Lycus: mortāle caelō nōn potest jungī genus.
(449)  Amphitruon: Commūnis ista plūribus causa est deīs.
(450)  Lycus: Famulīne fuerant ante quam fierent deī?
(451)  Amphitruon: Pāstor Pheraeōs Dēlius pāvit gregēs.
(452)  Lycus: Sed nōn per omnēs exul errāvit plagās.
(453)  Amphitruon: Quem profuga terrā māter errante ēdidit?
(454)  Lycus: Num mōnstra saeva Phoebus aut timuit ferās?
(455)  Amphitruon: Prīmus sagittās imbuit Phoebī dracō.
(456)  Lycus: Quam gravia parvus tulerit ignōrās mala?
(457)  Amphitruon: Ē mātris uterō fulmine ējectus puer
(458)  Amphitruon: mox fulminantī proximus patrī stetit.
(459)  Amphitruon: quid? quī gubernat astra, quī nūbēs quatit,
(460)  Amphitruon: nōn latuit īnfāns rūpis Īdaeae specū?
(461)  Amphitruon: sollicita tantī pretia nātālēs habent
(462)  Amphitruon: semperque magnō cōnstitit nāscī deum.
(463)  Lycus: Quemcumque miserum vīderīs, hominem sciās.
(464)  Amphitruon: Quemcumque fortem vīderīs, miserum negēs.
(465)  Lycus: Fortem vocēmus cujus ex umerīs leō,
(466)  Lycus: dōnum puellae factus, et clāva excidit
(467)  Lycus: fulsitque pictum veste Sīdoniā latus?
(468)  Lycus: fortem vocēmus cujus horrentēs comae
(469)  Lycus: maduēre nardō, laude quī nōtās manūs
(470)  Lycus: ad nōn virīlem tympanī mōvit sonum,
(471)  Lycus: mitrā ferōcem barbarā frontem premēns?
(472)  Amphitruon: Nōn ērubēscit Bacchus effūsōs tener
(473)  Amphitruon: sparsisse crīnēs nec manū mollī levem
(474)  Amphitruon: vibrāre thyrsum, cum parum fortī gradū
(475)  Amphitruon: aurō decōrum syrma barbaricum trahit:
(476)  Amphitruon: post multa virtūs opera laxārī solet.
(477)  Lycus: Hoc Eurytī fatētur ēversī domus
(478)  Lycus: pecorumque rītū virginum oppressī gregēs:
(479)  Lycus: hoc nūlla Jūnō, nūllus Eurystheus jubet:
(480)  Lycus: ipsīus haec sunt opera. Nōn nōstī omnia:
(481)  Amphitruon: ipsīus opus est caestibus frāctus suīs
(482)  Amphitruon: Eryx et Erycī jūnctus Antaeus Libys,
(483)  Amphitruon: et quī hospitālī caede mānantēs focī
(484)  Amphitruon: bibēre jūstum sanguinem Būsīridis;
(485)  Amphitruon: ipsīus opus est vulnerī et ferrō obvius
(486)  Amphitruon: mortem coāctus integer Cycnus patī
(487)  Amphitruon: nec ūnus ūnā Gēryōn victus manū.
(488)  Amphitruon: eris inter istōs; quī tamen nūllō stuprō
(489)  Amphitruon: laesēre thalamōs. Quod Jovī hoc rēgī licet:
(490)  Lycus: Jovī dedistī conjugem, rēgī dabis;
(491)  Lycus: et tē magistrō nōn novum hoc discet nurus,
(492)  Lycus: etiam virō probante meliōrem sequī.
(493)  Lycus: sīn cōpulārī pertināx taedīs negat,
(494)  Lycus: vel ex coāctā nōbilem partum feram.
(495)  Megara: Umbrae Creontis et penātēs Labdacī
(496)  Megara: et nūptiālēs impiī Oedipodae facēs,
(497)  Megara: nunc solita nostrō fāta conjugiō date.
(498)  Megara: nunc, nunc, cruentae rēgis Aegyptī nurūs,
(499)  Megara: adeste multō sanguine īnfectae manūs.
(500)  Megara: dēest ūna numerō Danais: explēbō nefās.
(501)  Lycus: Conjugia quoniam pervicāx nostra abnuis
(502)  Lycus: rēgemque terrēs, scēptra quid possint sciēs.
(503)  Lycus: complectere ārās: nūllus ēripiet deus
(504)  Lycus: tē mihi, nec orbe sī remōlītō queat
(505)  Lycus: ad supera victor nūmina Alcīdēs vehī.
(506)  Lycus: congerite silvās: templa supplicibus suīs
(507)  Lycus: injecta flagrent, conjugem et tōtum gregem
(508)  Lycus: cōnsūmat ūnus igne subjectō rogus.
(509)  Amphitruon: Hoc mūnus ā tē genitor Alcīdae petō,
(510)  Amphitruon: rogāre quod mē deceat, ut prīmus cadam.
(511)  Lycus: Quī morte cūnctōs luere supplicium jubet
(512)  Lycus: nescit tyrannus esse: dīversa inrogā;
(513)  Lycus: miserum vetā perīre, fēlīcem jubē.
(514)  Lycus: ego, dum cremandīs trabibus accrēscit rogus,
(515)  Lycus: sacrō regentem maria vōtīvō colam.
(516)  Amphitruon: Prō nūminum vīs summa, prō caelestium
(517)  Amphitruon: rēctor parēnsque, cujus excussīs tremunt
(518)  Amphitruon: hūmāna tēlīs, impiam rēgis ferī
(519)  Amphitruon: compesce dextram! quid deōs frūstrā precor?
(520)  Amphitruon: ubicumque es, audī, nāte. cūr subitō labant
(521)  Amphitruon: agitāta mōtū templa? cūr mūgit solum?
(522)  Amphitruon: īnfernus īmō sonuit ē fundō fragor
(523)  Amphitruon: audīmur! est est sonitus Herculeī gradūs.
(524x) === Chor (1st asclepiadeans) ===
(524)  Chorus: Ō Fortūna virīs invida fortibus,
(525)  Chorus: quam nōn aequa bonīs praemia dīvidis.
(526)  Chorus: Eurystheus facilī rēgnet in ōtiō:
(527)  Chorus: Alcmēnā genitus bella per omnia
(528)  Chorus: mōnstrīs exagitet caeliferam manum:
(529)  Chorus: serpentis resecet colla ferācia,
(530)  Chorus: dēceptīs referat māla sorōribus,
(531)  Chorus: cum somnō dederit pervigilēs genū
(532)  Chorus: pōmīs dīvitibus praepositus dracō.
(533)  Chorus: Intrāvit Scythiae multivagās domōs
(534)  Chorus: et gentēs patriīs sēdibus hospitēs,
(535)  Chorus: calcāvitque fretī terga rigentia
(536)  Chorus: et mūtīs tacitum lītoribus mare.
(537)  Chorus: illīc dūra carent aequora flūctibus,
(538)  Chorus: et quā plēna ratēs carbasa tenderent,
(539)  Chorus: intōnsīs teritur sēmita Sarmatīs,
(540)  Chorus: stat pontus, vicibus mōbilis annuīs,
(541)  Chorus: nāvem nunc facilis nunc equitem patī.
(542)  Chorus: illīc quae viduīs gentibus imperat,
(543)  Chorus: aurātō religāns īlia balteō,
(544)  Chorus: dētrāxit spolium nōbile corporī
(545)  Chorus: et peltam et niveī vincula pectoris.
(546)  Chorus: victōrem positō suspiciēns genū.
(547)  Chorus: Quā spē praecipitēs āctus ad īnferōs,
(548)  Chorus: audāx īre viās inremeābilēs,
(549)  Chorus: vīdistī Siculae rēgna Proserpinae?
(550)  Chorus: illīc nūlla notō nūlla favōniō
(551)  Chorus: cōnsurgunt tumidīs flūctibus aequora:
(552)  Chorus: nōn illīc geminum Tyndaridae genus
(553)  Chorus: succurrunt timidīs sīdera nāvibus:
(554)  Chorus: stat pigrō pelagus gurgite languidum,
(555)  Chorus: et cum Mors avidīs pallida dentibus
(556)  Chorus: gentēs innumerās mānibus intulit,
(557)  Chorus: ūnō tot populī rēmige trānseunt.
(558)  Chorus: Ēvincās utinam jūra ferae Stygis
(559)  Chorus: Parcārumque colōs nōn revocābilēs.
(560)  Chorus: hīc quī rēx populīs plūribus imperat,
(561)  Chorus: bellō cum peterēs Nestoream Pylon,
(562)  Chorus: tēcum cōnseruit pestiferās manūs
(563)  Chorus: tēlum tergeminā cuspide praeferēns:
(564)  Chorus: effūgit tenuī vulnere saucius
(565)  Chorus: et mortis dominus pertimuit morī.
(566)  Chorus: fātum rumpe manū, trīstibus īnferīs
(567)  Chorus: prōspectus pateat lūcis et invius
(568)  Chorus: līmes det facilēs ad superōs viās.
(569)  Chorus: Immītēs potuit flectere cantibus
(570)  Chorus: umbrārum dominōs et prece supplicī
(571)  Chorus: Orpheus, Eurydicēn dum repetit suam.
(572)  Chorus: quae silvās et avēs saxaque trāxerat
(573)  Chorus: ars, quae praebuerat flūminibus morās,
(574)  Chorus: ad cujus sonitum cōnstiterant ferae,
(575)  Chorus: mulcet nōn solitīs vōcibus īnferōs
(576)  Chorus: et surdīs resonat clārius in locīs,
(577)  Chorus: dēflent Eurydicēn Thrēiciae nurūs,
(578)  Chorus: dēflent et lacrimīs difficilēs deī,
(579)  Chorus: et quī fronte nimis crīmina tetricā
(580)  Chorus: quaerunt ac veterēs excutiunt reōs
(581)  Chorus: flentēs Eurydicēn jūridicī sedent,
(582)  Chorus: tandem mortis ait ‘vincimur’ arbiter,
(583)  Chorus: ‘ēvāde ad superōs, lēge tamen datā:
(584)  Chorus: tū post terga tuī perge virī comes,
(585)  Chorus: tū nōn ante tuam respice conjugem,
(586)  Chorus: quam cum clāra deōs obtulerit diēs
(587)  Chorus: Spartānīque aderit jānua Taenarī.’
(588)  Chorus: ōdit vērus amor nec patitur morās:
(589)  Chorus: mūnus dum properat cernere, perdidit.
(590)  Chorus: Quae vincī potuit rēgia carmine.
(591)  Chorus: haec vincī poterit rēgia vīribus.
(592x) === Szene 2 ===
(592)  Hercules: Ō lūcis almae rēctor et caelī decus,
(593)  Hercules: quī alterna currū spatia flammiferō ambiēns
(594)  Hercules: inlūstre lātīs exseris terrīs caput,
(595)  Hercules: dā, Phoebe, veniam, sī quid inlicitum tuī
(596)  Hercules: vīdēre vultūs: jussus in lūcem extulī
(597)  Hercules: arcāna mundī, tūque, caelestum arbiter
(598)  Hercules: parēnsque, vīsūs fulmine oppositō tege;
(599)  Hercules: et tū, secundō maria quī scēptrō regis,
(600)  Hercules: īmās pete undās, quisquis ex altō aspicit
(601)  Hercules: terrēna, faciē polluī metuēns novā,
(602)  Hercules: aciem reflectat ōraque in caelum ērigat
(603)  Hercules: portenta fugiēns: hoc nefās cernant duo,
(604)  Hercules: quī advēxit et quae jussit, in poenās meās
(605)  Hercules: atque in labōrēs nōn satis terrae patent
(606)  Hercules: Jūnōnis odiō: vīdī inaccessa omnibus,
(607)  Hercules: ignōta Phoebō quaeque dēterior polus
(608)  Hercules: obscūra dīrō spatia concessit Jovī;
(609)  Hercules: et, sī placērent tertiae sortis loca,
(610)  Hercules: rēgnāre potuī: noctis aeternae chaos
(611)  Hercules: et nocte quiddam gravius et trīstēs deōs
(612)  Hercules: et fāta vīdī, morte contemptā redī.
(613)  Hercules: quid restat aliud? vīdī et ostendī īnferōs.
(614)  Hercules: dā sī quid ultrā est, jam diū pateris manūs
(615)  Hercules: cessāre nostrās, Jūno; quae vincī jubēs?
(616)  Hercules: Sed templa quārē mīles īnfēstus tenet
(617)  Hercules: līmenque, sacrum terror armōrum obsidet?
(618)  Amphitruon: Utrumne vīsūs vōta dēcipiunt meōs.
(619)  Amphitruon: an ille domitor orbis et Grāium decus
(620)  Amphitruon: trīstī silentem nūbilō līquit domum?
(621)  Amphitruon: estne ille nātus? membra laetitiā stupent.
(622)  Amphitruon: ō nāte. certa at sēra Thēbārum salūs,
(623)  Amphitruon: teneōne in aurās ēditum an vānā fruor
(624)  Amphitruon: dēceptus umbrā? tūne es? agnōscō torōs
(625)  Amphitruon: umerōsque et altō nōbilem truncō manum.
(626)  Hercules: Undē iste, genitor, squālor et lūgūbribus
(627)  Hercules: amicta conjūnx? unde tam foedō obsitī
(628)  Hercules: paedōre nātī? quae domum clādēs gravat?
(629)  Amphitruon: Socer est perēmptus, rēgna possēdit Lycus,
(630)  Amphitruon: nātōs parentem conjugem lētō petit.
(631)  Hercules: Ingrāta tellūs, nēmō ad Herculeae domūs
(632)  Hercules: auxilia vēnit? vīdit hoc tantum nefās
(633)  Hercules: dēfēnsus orbis? cūr diem questū terō?
(634)  Hercules: mactētur hostia, hanc ferat virtūs notam
(635)  Hercules: fīatque summus hostis Alcīdae Lycus.
(636)  Hercules: ad hauriendum sanguinem inimīcum feror:
(637)  Hercules: Thēseu, resiste, nē qua vīs subita ingruat.
(638)  Hercules: mē bella poscunt, differ amplexūs, parēns,
(639)  Hercules: conjūnxque differ, nūntiet Dītī Lycus
(640)  Hercules: mē jam redīsse. Flēbilem ex oculīs fugā,
(641)  Theseus: rēgīna, vultum, tūque nātō sospite
(642)  Theseus: lacrimās cadentēs reprime: sī nōvī Herculem,
(643)  Theseus: Lycus Creontī dēbitās poenās dabit,
(644)  Theseus: lentum est dabit: dat; hoc quoque est lentum: dedit.
(645)  Amphitruon: Vōtum secundet quī potest nostrum deus
(646)  Amphitruon: rēbusque lassīs adsit. Ō magnī comes
(647)  Amphitruon: magnanime nātī. pande virtūtum ōrdinem,
(648)  Amphitruon: quam longa maestōs dūcat ad mānēs via,
(649)  Amphitruon: ut vincla tulerit dūra Tartareus canis.
(650)  Theseus: Memorāre cōgis ācta sēcūrae quoque
(651)  Theseus: horrenda mentī. vix adhūc certa est fidēs
(652)  Theseus: vītālis aurae, torpet aciēs lūminum
(653)  Theseus: hebetēsque vīsūs vix diem īnsuētum ferunt.
(654)  Amphitruon: Pervince, Thēseu, quicquid altō in pectore
(655)  Amphitruon: remanet pavōris nēve tē frūctū optimō
(656)  Amphitruon: fraudā labōrum: quae fuit dūrum patī,
(657)  Amphitruon: meminisse dulce est. fāre cāsūs horridōs.
(658)  Theseus: Fās omne mundī tēque dominantem precor
(659)  Theseus: rēgnō capācī tēque quam āmōtam inrita
(660)  Theseus: quaesīvit Ennā māter, ut jūra abdita
(661)  Theseus: et operta terrīs liceat impūne ēloquī.
(662)  Theseus: Spartāna tellūs nōbile attollit jugum,
(663)  Theseus: dēnsīs ubi aequor Taenarus silvīs premit;
(664)  Theseus: hīc ōra solvit Dītis invīsī domus
(665)  Theseus: hiatque rūpēs alta et immēnsō specū
(666)  Theseus: ingēns vorāgō faucibus vastīs patet
(667)  Theseus: lātumque pandit omnibus populīs iter.
(668)  Theseus: nōn caeca tenebrīs incipit prīmō via;
(669)  Theseus: tenuis relictae lūcis ā tergō nitor
(670)  Theseus: fulgorque dubius sōlis afflīctī cadit
(671)  Theseus: et lūdit aciem: nocte sīc mixtā solet
(672)  Theseus: praebēre lūmen prīmus aut sērus diēs.
(673)  Theseus: hinc ampla vacuīs spatia laxantur locīs,
(674)  Theseus: in quae omne mersum penetrat hūmānum genus.
(675)  Theseus: nec īre labor est; ipsa dēdūcit via:
(676)  Theseus: ut saepe puppēs aestus invītās rapit,
(677)  Theseus: sīc prōnus āēr urguet atque avidum chaos,
(678)  Theseus: gradumque retrō flectere haut umquam sinunt
(679)  Theseus: umbrae tenācēs. intus immēnsī sinūs
(680)  Theseus: placidō quiēta lābitur Lēthē vadō
(681)  Theseus: dēmitque cūrās, nēve remeandī amplius
(682)  Theseus: pateat facultās, flexibus multīs gravem
(683)  Theseus: involvit amnem: quālis incertīs vagus
(684)  Theseus: Maeander undīs lūdit et cēdit sibī
(685)  Theseus: īnstatque dubius lītus an fontem petat.
(686)  Theseus: palūs inertis foeda Cōcȳtī jacet;
(687)  Theseus: hīc vultur, illīc lūctifer būbō gemit
(688)  Theseus: ōmenque trīste resonat īnfaustae strigis.
(689)  Theseus: horrent opācā fronde nigrantēs comae,
(690)  Theseus: taxō imminente quam tenet sēgnis Sopor,
(691)  Theseus: Famēsque maesta tābidō rictū jacet
(692)  Theseus: Pudorque sērus cōnsciōs vultūs tegit.
(693)  Theseus: Metus Pavorque; Fūnus et frendēns Dolor
(694)  Theseus: āterque Lūctus sequitur et Morbus tremēns
(695)  Theseus: et cīncta ferrō Bella; in extrēmō abdita
(696)  Theseus: iners Senectūs adjuvat baculō gradum.
(697)  Amphitruon: Estne aliqua tellūs Cereris aut Bacchī ferāx?
(698)  Theseus: Nōn prāta viridī laeta faciē germinant
(699)  Theseus: nec adulta lēnī fluctuat Zephyrō seges;
(700)  Theseus: nōn ūlla rāmōs silva pōmiferōs habet:
(701)  Theseus: sterilis profundī vastitās squālet solī
(702)  Theseus: et foeda tellūs torpet aeternō sitū.
(703)  Theseus: rērumque maestus fīnis et mundī ultima
(704)  Theseus: immōtus āēr haeret et pigrō sedet
(705)  Theseus: nox ātra mundō: cūncta maerōre horrida
(706)  Theseus: ipsāque morte pejor est mortis locus.
(707)  Amphitruon: Quid ille opāca quī regit scēptrō loca,
(708)  Amphitruon: quā sēde positus temperat populōs levēs?
(709)  Theseus: Est in recessū Tartarī obscūrō locus,
(710)  Theseus: quem gravibus umbrīs spissa cālīgō alligat.
(711)  Theseus: ā fonte discors mānat hinc ūnō latex,
(712)  Theseus: alter quiētō similis (hunc jūrant deī)
(713)  Theseus: tacente sacram dēvehēns fluviō Styga;
(714)  Theseus: at hīc tumultū rapitur ingentī ferōx
(715)  Theseus: et saxa flūctū volvit Acherōn invius
(716)  Theseus: renāvigārī. cingitur duplicī vadō
(717)  Theseus: adversa Dītis rēgia, atque ingēns domus
(718)  Theseus: umbrante lūcō tegitur, hīc vastō specū
(719)  Theseus: pendent tyrannī līmina, hoc umbrīs iter,
(720)  Theseus: haec porta rēgnī, campus hanc circā jacet,
(721)  Theseus: in quō superbō dīgerit vultū sedēns
(722)  Theseus: animās recentēs dīra majestās deī.
(723)  Theseus: frōns torva, frātrum quae tamen speciem gerat
(724)  Theseus: gentisque tantae, vultus est illī Jovis,
(725)  Theseus: sed fulminantis: magna pars rēgnī trucis
(726)  Theseus: est ipse dominus, cujus aspectūs timet
(727)  Theseus: quicquid timētur. Vērane est fāma īnferīs
(728)  Amphitruon: tam sēra reddī jūra et oblītōs suī
(729)  Amphitruon: sceleris nocentēs dēbitās poenās dare?
(730)  Amphitruon: quis iste vērī rēctor atque aequī arbiter?
(731)  Theseus: Nōn ūnus altā sēde quaesītor sedēns
(732)  Theseus: jūdicia trepidīs sēra sortītur reīs.
(733)  Theseus: adītur illō Gnōsius Mīnōs forō,
(734)  Theseus: Rhadamanthus illō, Thetidis hōc audit socer.
(735)  Theseus: quod quisque fēcit, patitur; auctōrem scelus
(736)  Theseus: repetit suōque premitur exemplō nocēns:
(737)  Theseus: vīdī cruentōs carcere inclūdī ducēs
(738)  Theseus: et impotentis terga plēbejā manū
(739)  Theseus: scindī tyrannī. quisquis est placidē potēns
(740)  Theseus: dominusque vītae servat innocuās manūs
(741)  Theseus: et incruentum mītis imperium regit
(742)  Theseus: animōque parcit, longa permēnsus diū
(743)  Theseus: fēlīcis aevī spatia vel caelum petit
(744)  Theseus: vel laeta fēlīx nemoris Ēlysiī loca,
(745)  Theseus: jūdex futūrus. sanguine hūmānō abstinē
(746)  Theseus: quīcumque rēgnās: scelera taxantur modō
(747)  Theseus: majōre vestra. Certus inclūsōs tenet
(748)  Amphitruon: locus nocentēs? utque fert fāma. impiōs
(749)  Amphitruon: supplicia vinclīs saeva perpetuīs domant?
(750)  Theseus: Rapitur volucrī tortus Ixīōn rotā;
(751)  Theseus: cervīce saxum grande Sīsyphiā sedet;
(752)  Theseus: in amne mediō faucibus siccīs senex
(753)  Theseus: sectātur undās, alluit mentum latex,
(754)  Theseus: fidemque cum jam saepe dēceptō dedit,
(755)  Theseus: perit unda in ōre; pōma dēstituunt famem.
(756)  Theseus: praebet volucrī Tityos aeternās dapēs
(757)  Theseus: urnāsque frūstrā Danaides plēnās gerunt;
(758)  Theseus: errant furentēs impiae Cadmēides
(759)  Theseus: terretque mēnsās avida Phīnēās avis.
(760)  Amphitruon: Nunc ēde nātī nōbilem pugnam meī.
(761)  Amphitruon: patruī volentis mūnus an spolium refert?
(762)  Theseus: Fērāle tardīs imminet saxum vadīs.
(763)  Theseus: stupent ubi undae, sēgne torpēscit fretum.
(764)  Theseus: hunc servat amnem cultū et aspectū horridus
(765)  Theseus: pavidōsque mānēs squālidus vectat senex.
(766)  Theseus: impexa pendet barba, dēfōrmem sinum
(767)  Theseus: nōdus coercet, concavae lūcent genae;
(768)  Theseus: regit ipse longō portitor contō ratem.
(769)  Theseus: hic onere vacuam lītorī puppem applicāns
(770)  Theseus: repetēbat umbrās; poscit Alcīdēs viam
(771)  Theseus: cēdente turbā; dīrus exclāmat Charōn:
(772)  Theseus: ‘quō pergis, audāx? siste properantem gradum.’
(773)  Theseus: nōn passus ūllās nātus Alcmēnā morās
(774)  Theseus: ipsō coāctum nāvitam contō domat
(775)  Theseus: scanditque puppem. cumba populōrum capāx
(776)  Theseus: succubuit ūnī: sēdit et gravior ratis
(777)  Theseus: utrimque Lēthēn latere titubantī bibit.
(778)  Theseus: tum victa trepidant mōnstra, Centaurī trucēs
(779)  Theseus: Lapithaeque multō in bella succēnsī merō;
(780)  Theseus: Stygiae palūdis ultimōs quaerēns sinūs
(781)  Theseus: fēcunda mergit capita Lernaeus labor.
(782)  Theseus: post haec avārī Dītis appāret domus:
(783)  Theseus: hīc saevus umbrās territat Stygius canis,
(784)  Theseus: quī terna vastō capita concutiēns sonō
(785)  Theseus: rēgnum tuētur, sordidum tābō caput
(786)  Theseus: lambunt colubrae, vīperīs horrent jubae
(787)  Theseus: longusque tortā sībilat caudā dracō.
(788)  Theseus: pār īra fōrmae: sēnsit ut mōtūs pedum,
(789)  Theseus: attollit hirtās angue vibrātō comās
(790)  Theseus: missumque captat aure subrēctā sonum,
(791)  Theseus: sentīre et umbrās solitus, ut propior stetit
(792)  Theseus: Jove nātus, antrō sēdit incertus canis
(793)  Theseus: leviterque timuit, ecce lātrātū gravī
(794)  Theseus: loca mūta terret; sībilat tōtōs mināx
(795)  Theseus: serpēns per armōs, vōcis horrendae fragor
(796)  Theseus: per ōra missus terna fēlīcēs quoque
(797)  Theseus: exterret umbrās, solvit ā laevā ferōs
(798)  Theseus: tunc ipse rictūs et Cleōnaeum caput
(799)  Theseus: oppōnit ac sē tegmine ingentī tegit,
(800)  Theseus: victrīce magnum dexterā rōbur gerēns.
(801)  Theseus: hūc nunc et illūc verbere assiduō rotat,
(802)  Theseus: ingeminat ictūs; domitus īnfrēgit minās
(803)  Theseus: et cūncta lassus capita summīsit canis
(804)  Theseus: antrōque tōtō cessit; extimuit sedēns
(805)  Theseus: uterque soliō dominus et dūcī jubet;
(806)  Theseus: mē quoque petentī mūnus Alcīdae dedit.
(807)  Theseus: Tum gravia mōnstrī colla permulcēns manū
(808)  Theseus: adamante textō vincit; oblītus suī
(809)  Theseus: cūstōs opācī pervigil rēgnī canis
(810)  Theseus: compōnit aurēs timidus et patiēns trahī
(811)  Theseus: erumque fassus, ōre summissō obsequēns,
(812)  Theseus: utrumque caudā pulsat anguiferā latus.
(813)  Theseus: postquam est ad ōrās Taenarī ventum et nitor
(814)  Theseus: percussit oculōs lūcis ignōtae novus,
(815)  Theseus: resūmit animōs victus et vastās furēns
(816)  Theseus: quassat catēnās; paene victōrem abstulit
(817)  Theseus: prōnumque retrō vēxit et mōvit gradū.
(818)  Theseus: tunc et meās respexit Alcīdēs manūs;
(819)  Theseus: geminīs uterque vīribus tractum canem
(820)  Theseus: īrā furentem et bella temptantem inrita
(821)  Theseus: intulimus orbī. vīdit ut clārum diem
(822)  Theseus: et pūra nitidī spatia cōnspexit polī,
(823)  Theseus: oborta nox est; lūmina in terram dedit,
(824)  Theseus: compressit oculōs et diem invīsum expulit
(825)  Theseus: faciemque retrō flexit atque omnī petīt
(826)  Theseus: cervīce terram; tum sub Herculeās caput
(827)  Theseus: abscondit umbrās. dēnsa sed laetō venit
(828)  Theseus: clāmōre turba frontibus laurum gerēns
(829)  Theseus: magnīque meritās Herculis laudēs canit.
(830x) === Chor (sapphics and glyconics) ===
(830)  Chorus: Nātus Eurystheus properante partū
(831)  Chorus: jusserat mundī penetrāre fundum:
(832)  Chorus: dērat hoc sōlum numerō labōrum,
(833)  Chorus: tertiae rēgem spoliāre sortis.
(834)  Chorus: ausus es caecōs aditūs inīre,
(835)  Chorus: dūcit ad mānēs via quā remōtōs
(836)  Chorus: trīstis et nigrā metuenda silvā,
(837)  Chorus: sed frequēns magnā comitante turbā.
(838)  Chorus: Quantus incēdit populus per urbēs
(839)  Chorus: ad novī lūdōs avidus theātrī,
(840)  Chorus: quantus Ēlēum ruit ad Tonantem,
(841)  Chorus: quīnta cum sacrum revocāvit aestās;
(842)  Chorus: quanta, cum longae redit hōra noctī
(843)  Chorus: crēscere et somnōs cupiēns quiētōs
(844)  Chorus: lībra Phoebēōs tenet aequa currūs,
(845)  Chorus: turba sēcrētam Cererem frequentat
(846)  Chorus: et citī tēctīs properant relictīs
(847)  Chorus: Atticī noctem celebrāre mystae:
(848)  Chorus: tanta per campōs agitur silentēs
(849)  Chorus: turba; pars tardā graditur senectā,
(850)  Chorus: trīstis et longā satiāta vītā:
(851)  Chorus: pars adhūc currit meliōris aevī:
(852)  Chorus: virginēs nōndum thalamīs jugātae
(853)  Chorus: et comīs nōndum positīs ephēbī
(854)  Chorus: mātris et nōmen modo doctus īnfāns,
(855)  Chorus: hīs datum sōlīs, minus ut timērent,
(856)  Chorus: igne praelātō relevāre noctem;
(857)  Chorus: cēterī vādunt per opāca trīstēs.
(858)  Chorus: quālis est vōbīs animus, remōtā
(859)  Chorus: lūce cum maestus sibi quisque sēnsit
(860)  Chorus: obrutum tōtā caput esse terrā?
(861)  Chorus: stat chaos dēnsum tenebraeque turpēs
(862)  Chorus: et color noctis malus ac silentis
(863)  Chorus: ōtium mundī vacuaeque nūbēs.
(864)  Chorus: Sēra nōs illō referat senectūs!
(865)  Chorus: nēmō ad id sērō venit, unde numquam,
(866)  Chorus: cum semel vēnit, potuit revertī;
(867)  Chorus: quid juvat dūrum properāre fātum?
(868)  Chorus: omnis haec magnīs vaga turba terrīs
(869)  Chorus: ībit ad mānēs facietque inertī
(870)  Chorus: vēla Cōcȳtō: tibi crēscit omne,
(871)  Chorus: et quod occāsus videt et quod ortus;
(872)  Chorus: parce ventūrīs; tibi, mors, parāmur.
(873)  Chorus: sīs licet sēgnis, properāmus ipsī:
(874)  Chorus: prīma quae vītam dedit hōra, carpit.
(875)  Chorus: Thēbīs laeta diēs adest.
(876)  Chorus: ārās tangite supplicēs,
(877)  Chorus: pinguēs caedite victimās;
(878)  Chorus: permixtae maribus nurūs
(879)  Chorus: sollemnēs agitent chorōs;
(880)  Chorus: cessent dēpositō jugō
(881)  Chorus: arvī fertilis incolae.
(882)  Chorus: Pāx est Herculeā manū
(883)  Chorus: Aurōram inter et Hesperum,
(884)  Chorus: et quā sōl medium tenēns
(885)  Chorus: umbrās corporibus negat;
(886)  Chorus: quodcumque alluitur solum
(887)  Chorus: longō Tēthyos ambitū,
(888)  Chorus: Alcīdae domuit labor.
(889)  Chorus: Trānsvectus vada Tartarī
(890)  Chorus: pācātīs redit īnferīs.
(891)  Chorus: jam nūllus superest timor:
(892)  Chorus: nīl ultrā jacet īnferōs,
(893)  Chorus: stantēs sacrificus comās
(894)  Chorus: dīlēctā tege pōpulō.
(895x) === Szene 3 ===
(895)  Hercules: Ultrīce dextrā fūsus adversō Lycus
(896)  Hercules: terram cecīdit ōre; tum quisquis comes
(897)  Hercules: fuerat tyrannī jacuit et poenae comes,
(898)  Hercules: nunc sacra patrī victor et superīs feram
(899)  Hercules: caesīsque meritās victimīs ārās colam.
(900)  Hercules: Tē tē labōrum socia et adjūtrīx precor.
(901)  Hercules: belligera Pallas, cujus in laevā ciet
(902)  Hercules: aegis ferōcēs ōre saxificō minās;
(903)  Hercules: adsit Lycūrgī domitor et rubrī maris,
(904)  Hercules: tēctam virente cuspidem thyrsō gerēns,
(905)  Hercules: geminumque nūmen Phoebus et Phoebī soror:
(906)  Hercules: soror sagittīs aptior, Phoebus lyrae;
(907)  Hercules: frāterque quisquis incolit caelum meus
(908)  Hercules: nōn ex novercā frāter, hūc appellite
(909)  Hercules: gregēs opīmōs; quicquid Indōrum est seges
(910)  Hercules: Arabesque odōris quicquid arboribus legunt
(911)  Hercules: cōnferte in ārās, pinguis exundet vapor,
(912)  Hercules: pōpulea nostrās arbor exōrnet comās,
(913)  Hercules: tē rāmus oleae fronde gentīlī tegat,
(914)  Hercules: Thēseu; Tonantem nostra adōrābit manus,
(915)  Hercules: tū conditōrēs urbis et silvestria
(916)  Hercules: trucis antra Zēthī. nōbilis Dircēn aquae
(917)  Hercules: laremque rēgis advenae Tyrium colēs.
(918)  Hercules: date tūra flammīs. Nāte, mānantēs prius
(919)  Amphitruon: manūs cruentā caede et hostīlī expiā.
(920)  Hercules: Utinam cruōre capitis invīsī deīs
(921)  Hercules: lībāre possem: grātior nūllus liquor
(922)  Hercules: tīnxisset ārās; victima haut ūlla amplior
(923)  Hercules: potest magisque opīma mactārī Jovī,
(924)  Hercules: quam rēx inīquus. Fīniat genitor tuōs
(925)  Amphitruon: optā labōrēs, dētur aliquandō ōtium
(926)  Amphitruon: quiēsque fessīs. Ipse concipiam precēs
(927)  Hercules: Jove mēque dignās, stet suō caelum locō
(928)  Hercules: tellūsque et aequor; astra inoffēnsōs agant
(929)  Hercules: aeterna cursūs, alta pāx gentēs alat:
(930)  Hercules: ferrum omne teneat rūris innocuī labor
(931)  Hercules: ēnsēsque lateant, nūlla tempestās fretum
(932)  Hercules: violenta turbet, nūllus īrātō Jove
(933)  Hercules: exsiliat ignis, nūllus hībernā nive
(934)  Hercules: nūtrītus agrōs amnis ēversōs trahat.
(935)  Hercules: venēna cessent, nūlla nocitūrō gravis
(936)  Hercules: sūcō tumēscat herba, nōn saevī ac trucēs
(937)  Hercules: rēgnent tyrannī; sī quod etiamnum est scelus
(938)  Hercules: lātūra tellūs, properet, et sī quod parat
(939)  Hercules: mōnstrum, meum sit. sed quid hoc? medium diem
(940)  Hercules: cīnxēre tenebrae. Phoebus obscūrō meat
(941)  Hercules: sine nūbe vultū. quis diem retrō fugat
(942)  Hercules: agitque in ortūs? unde nox ātrum caput
(943)  Hercules: ignōta prōfert? unde tot stēllae polum
(944)  Hercules: implent diurnae? prīmus ēn noster labor
(945)  Hercules: caelī refulget parte nōn minimā leō
(946)  Hercules: īrāque tōtus fervet et morsūs parat.
(947)  Hercules: jam rapiet aliquod sīdus: ingentī mināx
(948)  Hercules: stat ōre et ignēs efflat et rutilā jubam
(949)  Hercules: cervīce jactāns quicquid autumnus gravis
(950)  Hercules: hiemsque gelidō frīgida spatiō refert
(951)  Hercules: ūnō impetū trānsiliet et vernī petet
(952)  Hercules: frangetque taurī colla. Quod subitum hoc malum est?
(953)  Amphitruon: quō, nāte, vultūs hūc et hūc ācrēs refers
(954)  Amphitruon: aciēque falsum turbidā caelum vidēs?
(955)  Hercules: Perdomita tellūs, tumida cessērunt freta,
(956)  Hercules: īnferna nostrōs rēgna sēnsēre impetūs:
(957)  Hercules: immūne caelum est, dignus Alcīdē labor.
(958)  Hercules: in alta mundī spatia sublīmis ferar,
(959)  Hercules: petātur aethēr: astra prōmittit pater.
(960)  Hercules: quid, sī negāret? nōn capit terra Herculem
(961)  Hercules: tandemque superīs reddit, ēn ultrō vocat
(962)  Hercules: omnis deōrum coetus et laxat forēs,
(963)  Hercules: ūnā vetante. recipis et reserās polum?
(964)  Hercules: an contumācis jānuam mundī trahō?
(965)  Hercules: dubitātur etiam? vincla Sāturnō exuam
(966)  Hercules: contrāque patris impiī rēgnum impotēns
(967)  Hercules: avum resolvam; bella Tītānes parent,
(968)  Hercules: mē duce furentēs; saxa cum silvīs feram
(969)  Hercules: rapiamque dextrā plēna Centaurīs juga.
(970)  Hercules: jam monte geminō līmitem ad superōs agam:
(971)  Hercules: videat sub Ossā Pēlion Chīrōn suum,
(972)  Hercules: in caelum Olympus tertiō positus gradū
(973)  Hercules: perveniet aut mittētur. Īnfandōs procul
(974)  Amphitruon: āverte sēnsūs; pectoris sānī parum
(975)  Amphitruon: magnī tamen compesce dēmentem impetum.
(976)  Hercules: Quid hoc? Gigantes arma pestiferī movent.
(977)  Hercules: profūgit umbrās Tityos ac lacerum gerēns
(978)  Hercules: et ināne pectus quam prope ā caelō stetit.
(979)  Hercules: labat Cithaerōn, alta Pellēnē tremit
(980)  Hercules: marcentque Tempē. rapuit hic Pindī juga,
(981)  Hercules: hic rapuit Oetēn, saevit horrendum Mimāns.
(982)  Hercules: flammifera Erīnȳs verbere excussō sonat
(983)  Hercules: rogīsque adustās propius ac propius sudēs
(984)  Hercules: in ōra tendit; saeva Tīsiphonē, caput
(985)  Hercules: serpentibus vāllāta, post raptum canem
(986)  Hercules: portam vacantem clausit oppositā face.
(987)  Hercules: sed ecce prōlēs rēgis inimīcī latet.
(988)  Hercules: Lycī nefandum sēmen: invīsō patrī
(989)  Hercules: haec dextra jam vōs reddet, excutiat levis
(990)  Hercules: nervus sagittās, tēla sīc mittī decet
(991)  Hercules: Herculea. Quō sē caecus impēgit furor?
(992)  Amphitruon: vastum coāctīs flexit arcum cornibus
(993)  Amphitruon: pharetramque solvit, strīdet ēmissa impetū
(994)  Amphitruon: harundo; mediō spīculum collō fugit
(995)  Amphitruon: vulnere relictō. Cēteram prōlem ēruam
(996)  Hercules: omnīsque latebrās, quid moror? majus mihī
(997)  Hercules: bellum Mycēnīs restat, ut Cyclōpia
(998)  Hercules: ēversa manibus saxa nostrīs concidant.
(999)  Hercules: hūc eat et illūc valva dējectō obice
(1000)  Hercules: rumpatque postēs; culmen impulsum labet.
(1001)  Hercules: perlūcet omnis rēgia: hīc videō abditum
(1002)  Hercules: gnātum scelestī patris. Ēn blandās manūs
(1003)  Amphitruon: ad genua tendēns vōce miserandā rogat:
(1004)  Amphitruon: scelus nefandum, trīste et aspectū horridum!
(1005)  Amphitruon: dextrā precantem rapuit et circā furēns
(1006)  Amphitruon: bis ter rotātum mīsit; ast illī caput
(1007)  Amphitruon: sonuit, cerebrō tēcta dispersō madent.
(1008)  Amphitruon: at misera, parvum prōtegēns gnātum sinū,
(1009)  Amphitruon: Megarā furentī similis ē latebrīs fugit.
(1010)  Hercules: Licet tonantis profuga condāris sinū,
(1011)  Hercules: petet undecumque tēmet haec dextra et feret.
(1012)  Amphitruon: Quō misera pergis? quam fugam aut latebram petis?
(1013)  Amphitruon: nūllus salūtis Hercule īnfēstō est locus.
(1014)  Amphitruon: amplectere ipsum potius et blandā prece
(1015)  Amphitruon: lēnīre temptā. Parce jam, conjūnx, precor,
(1016)  Megara: agnōsce Megaram. gnātus hic vultūs tuōs
(1017)  Megara: habitūsque reddit; cernis, ut tendat manūs?
(1018)  Hercules: Teneō novercam. sequere, dā poenās mihī
(1019)  Hercules: jugōque pressum līberā turpī Jovem;
(1020)  Hercules: sed ante mātrem parvulum hoc mōnstrum occidat.
(1021)  Megara: Quō tendis āmēns? sanguinem fundēs tuum?
(1022)  Amphitruon: Pavefactus īnfāns igneō vultū patris
(1023)  Amphitruon: perit ante vulnus, spīritum ēripuit timor.
(1024)  Amphitruon: in conjugem nunc clāva lībrātur gravis:
(1025)  Amphitruon: perfrēgit ossa, corporī truncō caput
(1026)  Amphitruon: abest nec usquam est. cernere hoc audēs, nimis
(1027)  Amphitruon: vīvāx senectūs? sī piget lūctūs, habēs
(1028)  Amphitruon: mortem parātam: pectus in tēla indue,
(1029)  Amphitruon: vel stīpitem istūc caede nostrōrum inlitum
(1030)  Amphitruon: converte, falsum ac nōminī turpem tuō
(1031)  Amphitruon: removē parentem, nē tuae laudī obstrepat.
(1032)  Amphitruon: quō tē ipse, senior, obvium mortī ingeris?
(1033)  Amphitruon: quō pergis āmēns? profuge et obtēctus latē,
(1034)  Amphitruon: ūnumque manibus aufer Herculeīs scelus.
(1035)  Hercules: Bene habet, pudendī rēgis excīsa est domus.
(1036)  Hercules: tibi hunc dicātum, maximī conjūnx Jovis,
(1037)  Hercules: gregem cecīdī; vōta persolvī libēns
(1038)  Hercules: tē digna, et Argos victimās aliās dabit.
(1039)  Amphitruon: Nōndum litāstī, nāte: cōnsummā sacrum.
(1040)  Amphitruon: stat ecce ad ārās hostia, expectat manum
(1041)  Amphitruon: cervīce prōnā; praebeō occurrō īnsequor:
(1042)  Amphitruon: mactā; quid hoc est? errat aciēs lūminum
(1043)  Amphitruon: vīsūsque maeror hebetat? an videō Herculis
(1044)  Amphitruon: manūs trementēs? vultus in somnum cadit
(1045)  Amphitruon: et fessa cervīx capite summissō labat;
(1046)  Amphitruon: flexō genū jam tōtus ad terram ruit,
(1047)  Amphitruon: ut caesa silvīs ornus aut portum marī
(1048)  Amphitruon: datūra mōlēs, vīvis an lētō dedit
(1049)  Amphitruon: īdem tuōs quī mīsit ad mortem furor?
(1050)  Amphitruon: sopor est: reciprocōs spīritus mōtūs agit.
(1051)  Amphitruon: dētur quiētī tempus, ut somnō gravī
(1052)  Amphitruon: vīs victa morbī pectus oppressum levet.
(1053)  Amphitruon: removēte, famulī, tēla, nē repetat furēns.
(1054x) === Chor (Anapäste) ===
(1054)  Chorus: Lūgeat aethēr magnusque parēns
(1055)  Chorus: aetheris altī tellūsque ferāx
(1056)  Chorus: et vaga pontī mōbilis unda,
(1057)  Chorus: tūque ante omnīs quī per terrās
(1058)  Chorus: tractūsque maris fundis radiōs
(1059)  Chorus: noctemque fugās ōre decōrō,
(1060)  Chorus: fervide Tītān: obitūs pariter
(1061)  Chorus: tēcum Alcīdēs vīdit et ortūs
(1062)  Chorus: nōvitque tuās utrasque domōs.
(1063)  Chorus: Solvite tantīs animum mōnstrīs,
(1064)  Chorus: solvite superī,
(1065)  Chorus: rēctam in melius flectite mentem.
(1066)  Chorus: tūque, ō domitor Somne malōrum,
(1067)  Chorus: requiēs animī,
(1068)  Chorus: pars hūmānae melior vītae,
(1069)  Chorus: volucre ō mātris genus Astraeae,
(1070)  Chorus: frāter dūrae languide Mortis,
(1070)  Chorus: vērīs miscēns falsa, futūrī
(1071)  Chorus: certus et īdem pessimus auctor,
(1072)  Chorus: pater ō rērum, portus vītae,
(1073)  Chorus: lūcis requiēs noctisque comes,
(1074)  Chorus: quī pār rēgī famulōque venis,
(1075)  Chorus: pavidum lētī genus hūmānum
(1076)  Chorus: cōgis longam discere noctem:
(1077)  Chorus: placidus fessum lēnisque fovē,
(1078)  Chorus: preme dēvīnctum torpōre gravī;
(1079)  Chorus: sopor indomitōs alliget artūs
(1080)  Chorus: nec torva prius pectora linquat,
(1081)  Chorus: quam mēns repetat prīstina cursum.
(1082)  Chorus: Ēn fūsus humī saeva ferōcī
(1083)  Chorus: corde volūtat somnia –nōndum est
(1084)  Chorus: tantī pestis superāta malī–
(1085)  Chorus: clāvaeque gravī lassum solitus
(1086)  Chorus: mandāre caput
(1087)  Chorus: quaerit vacuā pondera dextrā,
(1088)  Chorus: mōtū jactāns bracchia vānō.
(1089)  Chorus: nec adhūc omnīs expulit aestūs,
(1090)  Chorus: sed ut ingentī vexāta notō
(1091)  Chorus: servat longōs unda tumultūs
(1092)  Chorus: et jam ventō cessante tumet.
(1093)  Chorus: pelle īnsānōs flūctūs animī,
(1094)  Chorus: redeat pietās virtūsque virō.
(1095)  Chorus: vel sit potius
(1095)  Chorus: mēns vēsānō concita mōtū:
(1096)  Chorus: error caecus quā coepit eat;
(1097)  Chorus: sōlus tē jam praestāre potest
(1098)  Chorus: furor īnsontem: proxima pūrīs
(1099)  Chorus: sors est manibus nescīre nefās.
(1100)  Chorus: Nunc Herculeīs percussa sonent
(1101)  Chorus: pectora palmīs,
(1102)  Chorus: mundum solitōs ferre lacertōs
(1103)  Chorus: verbera pulsent victrīce manū;
(1104)  Chorus: gemitūs vastōs audiat aethēr,
(1105)  Chorus: audiat ātrī rēgīna polī
(1106)  Chorus: vastīsque ferōx
(1107)  Chorus: quī colla gerit vīncta catēnīs
(1108)  Chorus: īmō latitāns Cerberus antrō.
(1109)  Chorus: Resonet maestō clāmōre chaos
(1110)  Chorus: lātēque patēns unda profundī:
(1110)  Chorus: et quī medius tua tēla tamen
(1111)  Chorus: sēnserat āēr.
(1112)  Chorus: pectora tantīs obsessa malīs
(1113)  Chorus: nōn sunt ictū ferienda levī:
(1114)  Chorus: ūnō plānctū tria rēgna sonent.
(1115)  Chorus: Et tū collō decus ac tēlum
(1116)  Chorus: suspēnsa diū,
(1117)  Chorus: fortis harundō, pharetraeque gravēs,
(1118)  Chorus: date saeva ferō verbera tergō;
(1119)  Chorus: caedant umerōs rōbora fortēs
(1120)  Chorus: stīpesque potēns
(1120)  Chorus: dūrīs oneret pectora nōdīs:
(1121)  Chorus: plangant tantōs arma dolōrēs.
(1135)  Chorus: Īte īnfaustum genus, ō puerī,
(1136)  Chorus: nōtī per iter trīste labōris,
(1137)  Chorus: nōn vōs patriae laudis comitēs
(1138)  Chorus: ultī saevōs vulnere rēgēs,
(1139)  Chorus: nōn Argīvā membra palaestrā
(1125)  Chorus: flectere doctī fortēs caestū
(1126)  Chorus: fortēsque manū, jam tamen ausī
(1127)  Chorus: tēlum Scythicīs leve cōrȳtīs
(1128)  Chorus: missum certā lībrāre manū
(1129)  Chorus: tūtōsque fugā fīgere cervōs:
(1130)  Chorus: nōndumque ferae terga jubātae
(1131)  Chorus: īte ad Stygiōs, umbrae, portūs
(1132)  Chorus: īte, innocuae,
(1133)  Chorus: quās in prīmō līmine vītae
(1134)  Chorus: scelus oppressit patriusque furor,
(1135)  Chorus: īte, īrātōs vīsite rēgēs.
(1136x) === Szene 4 ===
(1136)  Hercules: Quis hic locus, quae regio, quae mundī plaga?
(1137)  Hercules: ubi sum? sub ortū sōlis, an sub cardine
(1140)  Hercules: glaciālis ursae? numquid Hesperiī maris
(1141)  Hercules: extrēma tellūs hunc dat Ōceanō modum?
(1142)  Hercules: quās trahimus aurās? quod solum fessō subest?
(1143)  Hercules: certē redīmus, unde prōstrāta ad domum
(1144)  Hercules: videō cruenta corpora? an nōndum exuit
(1145)  Hercules: simulācra mēns īnferna? post reditūs quoque
(1146)  Hercules: oberrat oculīs turba fērālis meīs?
(1147)  Hercules: pudet fatērī: paveō; nescioquod mihī,
(1148)  Hercules: nescioquod animus grande praesāgit malum,
(1149)  Hercules: ubi es, parēns? ubi illa nātōrum grege
(1150)  Hercules: animōsa conjūnx? cūr latus laevum vacat
(1151)  Hercules: spoliō leōnis? quōnam abīt tegimen meum
(1152)  Hercules: īdemque somnō mollis Herculeō torus?
(1153)  Hercules: ubi tēla? ubi arcus? arma quis vīvō mihī
(1154)  Hercules: dētrahere potuit? spolia quis tanta abstulit
(1155)  Hercules: ipsumque quis nōn Herculis somnum horruit?
(1156)  Hercules: libet meum vidēre victōrem, libet
(1157)  Hercules: (exsurge, virtūs) quem novum caelō pater
(1158)  Hercules: genuit relictō, cujus in fētū stetit
(1159)  Hercules: nox longior quam nostra– quod cernō nefās?
(1160)  Hercules: nātī cruentā caede cōnfectī jacent,
(1161)  Hercules: perēmpta conjūnx. quis Lycus rēgnum obtinet
(1162)  Hercules: quis tanta Thēbīs scelera mōlīrī ausus est
(1163)  Hercules: Hercule reversō? quisquis Ismēnī loca,
(1164)  Hercules: Actaea quisquis arva, quī geminō marī
(1165)  Hercules: pulsāta Pelopis rēgna Dardaniī colis,
(1166)  Hercules: succurre, saevae clādis auctōrem indicā.
(1167)  Hercules: ruat īra in omnīs: hostis est quisquis mihī
(1168)  Hercules: nōn mōnstrat hostem. victor Alcīdae, latēs?
(1169)  Hercules: prōcēde, seu tū vindicās currūs trucēs
(1170)  Hercules: Thrācis cruentī sīve Gēryonae pecus
(1171)  Hercules: Libyaeve dominōs, nūlla pugnandī mora est.
(1172)  Hercules: ēn nūdus astō; vel meīs armīs licet
(1173)  Hercules: petās inermem, cūr meōs Thēseus fugit
(1174)  Hercules: paterque vultūs? ōra cūr condunt sua?
(1175)  Hercules: differte flētūs; quis meōs dederit necī
(1176)  Hercules: omnīs simul, profāre. quid, genitor, silēs?
(1177)  Hercules: at tū ēde, Thēseu, sed tuā, Thēseu, fidē.
(1178)  Hercules: uterque tacitus ōra pudibunda obtegit
(1179)  Hercules: fūrtimque lacrimās fundit, in tantīs malīs
(1180)  Hercules: quid est pudendum? numquid Argīvae impotēns
(1181)  Hercules: dominātor urbis, numquid īnfēstum Lycī
(1182)  Hercules: pereuntis agmen clāde nōs tantā obruit?
(1183)  Hercules: per tē meōrum facinorum laudem precor,
(1184)  Hercules: genitor, tuīque nōminis semper mihī
(1185)  Hercules: nūmen secundum, fāre, quis fūdit domum?
(1186)  Hercules: cui praeda jacuī? Tacita sīc abeant mala.
(1187)  Hercules: Ut inultus ego sim? Saepe vindicta obfuit.
(1188)  Hercules: Quisquamne sēgnis tanta tolerāvit mala?
(1189)  Amphitruon: Majōra quisquis timuit. Hīs etiam, pater,
(1190)  Hercules: quicquam timērī majus aut gravius potest?
(1191)  Amphitruon: Clādis tuae pars ista quam nōstī quota est?
(1192)  Hercules: Miserēre, genitor, supplicēs tendō manūs.
(1193)  Hercules: quid hoc? manūs refūgit, hīc errat scelus.
(1194)  Hercules: unde hic cruor? quid illa puerīlī madēns
(1195)  Hercules: harundo lētō? tīncta Lernaeā nece
(1196)  Hercules: jam tēla videō nostra, nōn quaerō manum.
(1197)  Hercules: quis potuit arcum flectere aut quae dextera
(1198)  Hercules: sinuāre nervum rīte cēdentem mihī?
(1199)  Hercules: ad vōs revertor; genitor, hoc nostrum est scelus?
(1200)  Hercules: tacuēre? nostrum est. Lūctus est istīc tuus,
(1201)  Amphitruon: crīmen novercae: cāsus hic culpā caret.
(1202)  Hercules: Nunc parte ab omnī, genitor, īrātus tonā,
(1203)  Hercules: oblīte nostrī vindicā sērā manū
(1204)  Hercules: saltem nepōtēs. stelliger mundus sonet
(1205)  Hercules: flammāsque et hic et ille jaculētur polus:
(1206)  Hercules: rūpēs ligātum Caspiae corpus trahant
(1207)  Hercules: atque āles avida; cūr Promēthēī vacant
(1208)  Hercules: scopulī? vacat cūr vertice immēnsō ferās
(1209)  Hercules: volucrēsque pāscēns Caucasī abruptum latus
(1210)  Hercules: nūdumque silvīs? illa quae pontum Scythēn
(1211)  Hercules: Symplēgas artat hinc et hinc vīnctās manūs
(1212)  Hercules: distendat altō, cumque revocātā vice
(1213)  Hercules: in sē coībunt saxaque in caelum expriment
(1214)  Hercules: āctīs utrimque rūpibus medium mare,
(1215)  Hercules: ego inquiētā montium jaceam morā.
(1216)  Hercules: quīn strūctum acervāns nemore congestō aggerem
(1217)  Hercules: cruōre corpus impiō sparsum cremō?
(1218)  Hercules: sīc, sīc agendum est: īnferīs reddam Herculem.
(1219)  Amphitruon: Nōndum tumultū pectus attonitō carēns
(1220)  Amphitruon: mūtāvit īrās quodque habet proprium furor,
(1221)  Amphitruon: in sē ipse saevit. Dīra Furiārum loca
(1222)  Hercules: et īnferōrum carcer et sontī plaga
(1223)  Hercules: dēcrēta turbae; sī quod exilium latet
(1224)  Hercules: ulterius Erebō, Cerberō ignōtum et mihī:
(1225)  Hercules: hōc mē abde, tellūs; Tartarī ad fīnem ultimum
(1226)  Hercules: mānsūrus ībō. pectus ō nimium ferum!
(1227)  Hercules: quis vōs per omnem, līberī, sparsōs domum
(1228)  Hercules: dēflēre dignē poterit? hic dūrus malīs
(1229)  Hercules: lacrimāre vultus nescit. hūc arcum date,
(1230)  Hercules: date hūc sagittās, stīpitem hūc vastum date.
(1231)  Hercules: tibi tēla frangam nostra, tibi nostrōs, puer,
(1232)  Hercules: rumpēmus arcūs; at tuīs stīpes gravis
(1233)  Hercules: ārdēbit umbrīs; ipsa Lernaeīs frequēns
(1234)  Hercules: pharetra tēlīs in tuōs ībit rogōs:
(1235)  Hercules: dent arma poenās, vōs quoque īnfaustās meīs
(1236)  Hercules: cremābo tēlīs, ō novercālēs manūs.
(1237)  Amphitruon: Quis nōmen usquam sceleris errōrī addidit?
(1238)  Hercules: Saepe error ingēns sceleris obtinuit locum.
(1239)  Amphitruon: Nunc Hercule opus est: perfer hanc mōlem malī.
(1240)  Hercules: Nōn sīc furōre cessit extīnctus pudor,
(1241)  Hercules: populōs ut omnēs impiō aspectū fugem.
(1242)  Hercules: arma, arma, Thēseu, flāgitō properē mihī
(1243)  Hercules: subtracta reddī, sāna sī mēns est mihī,
(1244)  Hercules: referte manibus tēla; sī remanet furor,
(1245)  Hercules: pater, recēde: mortis inveniam viam.
(1246)  Amphitruon: Per sāncta generis sacra, per jūs nōminis
(1247)  Amphitruon: utrumque nostrī, sīve mē altōrem vocās
(1248)  Amphitruon: seu tū parentem, perque venerandōs piīs
(1249)  Amphitruon: cānōs, senectae parce dēsertae, precor,
(1250)  Amphitruon: annīsque fessīs; ūnicum lāpsae domūs
(1251)  Amphitruon: firmāmen, ūnum lūmen afflīctō malīs
(1252)  Amphitruon: tēmet reservā. nūllus ex tē contigit
(1253)  Amphitruon: frūctus labōrum; semper aut dubium mare
(1254)  Amphitruon: aut mōnstra timuī; quisquis in tōtō furit
(1255)  Amphitruon: rēx saevus orbe, manibus aut ārīs nocēns,
(1256)  Amphitruon: ā mē timētur: semper absentis pater
(1257)  Amphitruon: frūctum tuī factumque et aspectum petō.
(1258)  Hercules: Cūr animam in istā lūce dētineam amplius
(1259)  Hercules: mōrerque nihil est: cūncta jam āmīsī bona,
(1260)  Hercules: mentem arma fāmam conjugem gnātōs manūs,
(1261)  Hercules: etiam furōrem, nēmo pollūtō queat
(1262)  Hercules: animō medērī: morte sānandum est scelus.
(1263)  Amphitruon: Perimēs parentem. Facere nē possim, occidam.
(1264)  Amphitruon: Genitōre cōram? Cernere hunc docuī nefās.
(1265)  Amphitruon: Memoranda potius omnibus facta intuēns
(1266)  Amphitruon: ūnīus ā tē crīminis veniam pete.
(1267)  Hercules: Veniam dabit sibi ipse, quī nūllī dedit?
(1268)  Hercules: laudanda fēcī jussus: hoc ūnum meum est.
(1269)  Hercules: succurre, genitor; sīve tē pietās movet
(1270)  Hercules: seu trīste fātum sīve violātum decus
(1271)  Hercules: virtūtis: effer arma; vincātur meā
(1272)  Hercules: fortūna dextrā. Sunt quidem patriae precēs
(1273)  Theseus: satis efficācēs, sed tamen nostrō quoque
(1274)  Theseus: mōvēre flētū, surge et adversa impetū
(1275)  Theseus: perfringe solitō, nunc tuum nūllī imparem
(1276)  Theseus: animum malō resūme, nunc magnā tibī
(1277)  Theseus: virtūte agendum est: Herculem īrāscī vetā.
(1278)  Hercules: Sī vīvo, fēcī scelera; sī morior, tulī.
(1279)  Hercules: pūrgāre terrās propero, jamdūdum mihī
(1280)  Hercules: mōnstrum impium saevumque et immīte ac ferum
(1281)  Hercules: oberrat: agedum dextra, cōnāre aggredī
(1282)  Hercules: ingēns opus, labōre bis sēnō amplius.
(1283)  Hercules: ignāva cessās, fortis in puerōs modo
(1284)  Hercules: pavidāsque mātrēs? arma nisi dantur mihī,
(1285)  Hercules: aut omne Pindī Thrācis excīdam nemus
(1286)  Hercules: Bacchīque lūcōs et Cithaerōnis juga
(1287)  Hercules: mēcum cremābō, aut tōta cum domibus suīs
(1288)  Hercules: dominīsque tēcta, cum deīs templa omnibus
(1289)  Hercules: Thēbāna suprā corpus excipiam meum
(1290)  Hercules: atque urbe versā condar, et, sī fortibus
(1291)  Hercules: leve pondus umerīs moenia immissa incident
(1292)  Hercules: septemque opertus nōn satis portīs premar,
(1293)  Hercules: onus omne mediā parte quod mundī sedet
(1294)  Hercules: dirimitque superōs, in meum vertam caput.
(1295)  Amphitruon: Reddō arma. Vōx est digna genitōre Herculis.
(1296)  Hercules: hōc ēn perēmptus spīculō cecidit puer;
(1297)  Amphitruon: Hoc Jūno tēlum manibus immīsit tuīs.
(1298)  Hercules: Hōc nunc ego ūtar. Ecce quam miserum metū
(1299)  Amphitruon: cor palpitat pectusque sollicitum ferit.
(1300)  Hercules: Aptāta harundō est. Ecce jam faciēs scelus
(1301)  Amphitruon: volēns sciēnsque. Pande, quid fierī jubēs?
(1302)  Amphitruon: Nihil rogāmus: noster in tūtō est dolor.
(1303)  Amphitruon: nātum potes servāre tū sōlus mihī,
(1304)  Amphitruon: ēripere nec tū; maximum ēvāsī metum:
(1305)  Amphitruon: miserum haut potes mē facere, fēlīcem potes.
(1306)  Amphitruon: sīc statue, quicquid statuis, ut causam tuam
(1307)  Amphitruon: fāmamque in artō stāre et ancipitī sciās:
(1308)  Amphitruon: aut vīvis aut occīdis, hanc animam levem
(1309)  Amphitruon: fessamque seniō nec minus fessam malīs
(1310)  Amphitruon: in ōre prīmō teneo, tam tardē patrī
(1311)  Amphitruon: vītam dat aliquis? nōn feram ulterius moram,
(1312)  Amphitruon: laetāre! ferrō pectus impressō induam:
(1313)  Amphitruon: hīc, hīc jacēbit Herculis sānī scelus.
(1314)  Hercules: Jam parce, genitor, parce, jam revocā manum.
(1315)  Hercules: succumbe, virtūs, perfer imperium patris.
(1316)  Hercules: eat ad labōrēs hic quoque Herculeōs labor:
(1317)  Hercules: vīvāmus, artūs allevā afflīctōs solō,
(1318)  Hercules: Thēseu, parentis. dextra contāctūs piōs
(1319)  Hercules: scelerāta refugit. Hanc manum amplector libēns,
(1320)  Amphitruon: hāc nīsus ībō, pectorī hanc aegrō admovēns
(1321)  Amphitruon: pellam dolōrēs. Quem locum profugus petam?
(1322)  Hercules: ubi mē recondam quāve tellūre obruar?
(1323)  Hercules: quis Tanais aut quis Nīlus aut quis Persicā
(1324)  Hercules: violentus undā Tigris aut Rhēnus ferōx
(1325)  Hercules: Tagusve Hibērā turbidus gāzā fluēns
(1326)  Hercules: abluere dextram poterit? Arctōum licet
(1327)  Hercules: Maeōtis in mē gelida trānsfundat mare
(1328)  Hercules: et tōta Tēthȳs per meās currat manūs,
(1329)  Hercules: haerēbit altum facinus. in quās impius
(1330)  Hercules: terrās recēdēs? ortum an occāsum petēs?
(1331)  Hercules: ubīque nōtus perdidī exiliō locum.
(1332)  Hercules: mē refugit orbis, astra trānsversōs agunt
(1333)  Hercules: oblīqua cursūs, ipse Tītān Cerberum
(1334)  Hercules: meliōre vultū vīdit, ō fīdum caput,
(1335)  Hercules: Thēseu, latebram quaere longinquam abditam;
(1336)  Hercules: quoniamque semper sceleris aliēnī arbiter
(1337)  Hercules: amās nocentēs, grātiam meritīs refer
(1338)  Hercules: vicemque nostrīs: redde mē īnfernīs precor
(1339)  Hercules: umbrīs reductum, mēque subjectum tuīs
(1340)  Hercules: cōnstitue vinclīs: ille mē abscondet locus.
(1341)  Hercules: sed et ille nōvit. Nostra tē tellūs manet.
(1342)  Theseus: illīc solūtam caede Grādīvus manum
(1343)  Theseus: restituit armīs: illa tē, Alcīdē, vocat,
(1344)  Theseus: facere innocentēs terra quae superōs solet.
