(1) === Gedicht 1 ===
(2) Ōdī profānum volgus et arceō.
(3) Fāvēte linguīs: carmina nōn prius
(4) audīta Mūsārum sacerdōs
(5) virginibus puerīsque cantō.
(6) Rēgum timendōrum in propriōs gregēs,
(7) rēgēs in ipsōs imperium est Jovis,
(8) clārī Gigantēō triumphō,
(9) cūncta superciliō moventis.
(10) Est ut virō vir lātius ōrdinet
(11) arbusta sulcīs, hic generōsior
(12) dēscendat in campum petītor,
(13) mōribus hic meliorque fāmā
(14) contendat, illī turba clientium
(15) sit major: aequā lēge Necessitās
(16) sortītur īnsignīs et īmōs,
(17) omne capāx movet urna nōmen.
(18) Dēstrictus ēnsis cui super impiā
(19) cervīce pendet, nōn Siculae dapēs
(20) dulcem ēlabōrātum sapōrem,
(21) nōn avium citharaeque cantūs
(22) Somnum redūcent: somnus agrestium
(23) lēnis virōrum nōn humilīs domōs
(24) fastīdit umbrōsamque rīpam,
(25) nōn Zephyrīs agitāta Tempē.
(26) Dēsīderantem quod satis est neque
(27) tūmultuōsum sollicitat mare,
(28) nec saevus Arctūrī cadentis
(29) impetus aut orientis Haedī,
(30) nōn verberātae grandine vīneae
(31) fundusque mendāx, arbore nunc aquās
(32) culpante, nunc torrentia āgrōs
(33) sīdera, nunc hiemēs inīquās.
(34) Contracta piscēs aequora sentiunt
(35) jactīs in altum mōlibus: hūc frequēns
(36) caementa dēmittit redēmptor
(37) cum famulīs dominusque terrae
(38) fastīdiōsus: sed Timor et Minae
(39) scandunt eōdem quō dominus, neque
(40) dēcēdit aerātā trirēmī et
(41) post equitem sedet ātra Cūra.
(42) Quod sī dolentem nec Phrygius lapis
(43) nec purpurārum sīdere clārior
(44) dēlēnit ūsus nec Falerna
(45) vītis Achaemeniumque costum,
(46) cūr invidendīs postibus et novō
(47) sublīme rītū mōliar ātrium?
(48) Cūr valle permūtem Sabīnā
(49) dīvitiās operōsiōrēs?
(50) === Gedicht 2 ===
(51) Angustam amīcē pauperiem patī
(52) rōbustus ācrī mīlitiā puer
(53) condiscat et Parthōs ferōcīs
(54) vexet eques metuendus hastā
(55) vītamque sub dīvō et trepidīs agat
(56) in rēbus. Illum ex moenibus hosticīs
(57) mātrōna bellantis tyrannī
(58) prōspiciēns et adulta virgō
(59) suspīret, ēheu, nē rudis agminum
(60) spōnsus lacessat rēgius asperum
(61) tāctū leōnem, quem cruenta
(62) per mediās rapit īra caedēs.
(63) Dulce et decōrum est prō patriā morī:
(64) mors et fugācem persequitur virum
(65) nec parcit inbellis juventae
(66) pōplitibus timidōve tergō.
(67) Virtūs, repulsae nescia sordidae,
(68) intāminātīs fulget honōribus
(69) nec sūmit aut pōnit secūrīs
(70) arbitriō populāris aurae.
(71) Virtūs, reclūdēns inmeritīs morī
(72) caelum, negātā temptat iter viā
(73) coetūsque volgārīs et ūdam
(74) spernit humum fugiente pinnā.
(75) Est et fidēlī tūta silentiō
(76) mercēs: vetābō, quī Cereris sacrum
(77) volgārit arcānae, sub īsdem
(78) sit trabibus fragilemque mēcum
(79) solvat phasēlon; saepe Diespiter
(80) neglēctus incestō addidit integrum,
(81) rārō antecēdentem scelestum
(82) dēseruit pede Poena claudō.
(83) === Gedicht 3 ===
(84) Jūstum et tenācem prōpositī virum
(85) nōn cīvium ārdor prāva jubentium,
(86) nōn voltus īnstantis tyrannī
(87) mente quatit solidā neque Auster,
(88) dux inquiētī turbidus Hādriae,
(89) nec fulminantis magna manus Jovis:
(90) sī frāctus inlābātur orbis,
(91) inpavidum ferient ruīnae.
(92) Hāc arte Pollūx et vagus Herculēs
(93) ēnīsus arcēs attigit igneās,
(94) quōs inter Augustus recumbēns
(95) purpureō bibet ōre nectar;
(96) hāc tē merentem, Bacche pater, tuae
(97) vēxēre tīgrēs indocilī jugum
(98) collō trahentēs; hāc Quirīnus
(99) Mārtis equīs Acheronta fūgit,
(100) grātum ēlocūtā cōnsiliantibus
(101) Iūnōne dīvīs: 'Īlion, Īlion
(102) fātālis incestusque jūdex
(103) et mulier peregrīna vertit
(104) in pulverem, ex quō dēstituit deōs
(105) mercēde pactā Lāomedōn, mihī
(106) castaeque damnātum Minervae
(107) cum populō et duce fraudulentō.
(108) Jam nec Lacaenae splendet adulterae
(109) fāmōsus hospes nec Priamī domus
(110) perjūra pugnācēs Achīvōs
(111) Hectoreīs opibus refringit
(112) nostrīsque ductum sēditiōnibus
(113) bellum resēdit. Prōtinus et gravīs
(114) īrās et invīsum nepōtem,
(115) Trōica quem peperit sacerdōs,
(116) Mārtī redōnābō; illum ego lūcidās
(117) inīre sēdēs, discere nectaris
(118) sūcōs et adscrībī quiētīs
(119) ōrdinibus patiar deōrum.
(120) Dum longus inter saeviat Īliōn
(121) Rōmamque pontus, quālibet exulēs
(122) in parte rēgnātō beātī;
(123) dum Priamī Paridisque bustō
(124) īnsultet armentum et catulōs ferae
(125) cēlent inultae, stet Capitōlium
(126) fulgēns triumphātīsque possit
(127) Rōma ferōx dare jūra Mēdīs.
(128) Horrenda lātē nōmen in ultimās
(129) extendat ōrās, quā medius liquor
(130) sēcernit Eurōpēn ab Āfrō,
(131) quā tumidus rigat arva Nīlus;
(132) aurum inrepertum et sīc melius situm,
(133) cum terra cēlat, spernere fortior
(134) quam cōgere hūmānōs in ūsūs
(135) omne sacrum rapiente dextrā,
(136) quīcumque mundō terminus obstitit,
(137) hunc tanget armīs, vīsere gestiēns,
(138) quā parte dēbacchentur ignēs,
(139) quā nebulae pluviīque rōrēs.
(140) Sed bellicōsīs fāta Quirītibus
(141) hāc lēge dīcō, nē nimium piī
(142) rēbusque fīdentēs avītae
(143) tēcta velint reparāre Trōjae.
(144) Trōiae renāscēns ālite lūgubrī
(145) fortūna trīstī clāde iterābitur,
(146) dūcente victrīcēs catervās
(147) conjuge mē Jovis et sorōre.
(148) Ter sī resurgat mūrus aēneus
(149) auctōre Phoebō, ter pereat meīs
(150) excīsus Argīvīs, ter uxor
(151) capta virum puerōsque plōret.'
(152) Nōn hoc jocōsae conveniet lyrae;
(153) quō, Mūsa, tendis? Dēsine pervicāx
(154) referre sermōnēs deōrum et
(155) magna modīs tenuāre parvīs.
(156) === Gedicht 4 ===
(157) Dēscende caelō et dīc age tībiā
(158) rēgīna longum Calliopē melos,
(159) seu vōce nunc māvīs acūtā
(160) seu fidibus citharāve Phoebī.
(161) Audītis? An mē lūdit amābilis
(162) īnsānia? Audīre et videor piōs
(163) errāre per lūcōs, amoenae
(164) quōs et aquae subeunt et aurae.
(165) Mē fābulōsae Volture in Āpulō
(166) nūtrīcis extrā līmina Pulliae
(167) lūdō fatīgātumque somnō
(168) fronde novā puerum palumbēs
(169) tēxēre, mīrum quod foret omnibus
(170) quīcumque celsae nīdum Acerūntiae
(171) saltūsque Bantīnōs et arvum
(172) pingue tenent humilis Forentī,
(173) ut tūtō ab ātrīs corpore vīperīs
(174) dormīrem et ursīs, ut premerer sacrā
(175) laurōque conlātāque myrtō,
(176) nōn sine dīs animōsus īnfāns.
(177) Vester, Camēnae, vester in arduōs
(178) tollor Sabīnōs, seu mihi frīgidum
(179) Praeneste seu Tībur supīnum
(180) seu liquidae placuēre Bāiae;
(181) vestrīs amīcum fontibus et chorīs
(182) nōn mē Philippīs versa aciēs retrō,
(183) dēvōta nōn extīnxit arbor
(184) nec Siculā Palinūrus undā.
(185) Utcumque mēcum vōs eritis, libēns
(186) īnsānientem nāvita Bosphorum
(187) temptābō et ūrentīs harēnās
(188) lītoris Assyriī viātor,
(189) vīsam Britannōs hospitibus ferōs
(190) et laetum equīnō sanguine Concanum,
(191) vīsam pharētrātōs Gelōnōs
(192) et Scythicum inviolātus amnem.
(193) Vōs Caesarem altum, mīlitiā simul
(194) fessās cohortēs abdidit oppidīs,
(195) fīnīre quaerentem labōrēs
(196) Pīeriō recreātis antrō;
(197) vōs lēne cōnsiljum et datis et datō
(198) gaudētis, almae. Scīmus ut impiōs
(199) Tītānas inmānemque turbam
(200) fulmine sustulerit cadūcō,
(201) quī terram inertem, quī mare temperat
(202) ventōsum et urbēs rēgnaque trīstia
(203) dīvōsque mortālīsque turmās
(204) imperiō regit ūnus aequō.
(205) Magnum illa terrōrem intulerat Jovī
(206) fīdēns juventūs horrida bracchiīs
(207) frātrēsque tendentēs opācō
(208) Pēlion imposuisse Olympō.
(209) Sed quid Typhōeus et validus Mimās
(210) aut quid minācī Porphyriōn statū,
(211) quid Rhoetus ēvolsīsque truncīs
(212) Enceladus jaculātor audāx
(213) contrā sonantem Palladis aegida
(214) possent ruentēs? Hinc avidus stetit
(215) Volcānus, hinc mātrōna Jūnō et
(216) nunquam umerīs positūrus arcum,
(217) quī rōre pūrō Castaliae lavit
(218) crīnīs solūtōs, quī Lyciae tenet
(219) dūmēta nātālemque silvam,
(220) Dēlius et Patareus Apollō.
(221) Vīs cōnsilī expers mōle ruit suā;
(222) vim temperātam dī quoque prōvehunt
(223) in majus; īdem ōdēre vīrēs
(224) omne nefās animō moventīs.
(225) Testis meārum centimanus gigās
(226) sententiārum, nōtus et integrae
(227) temptātor Ōrīōn Diānae,
(228) virgineā domitūs sagittā.
(229) Injecta mōnstrīs Terra dolet suīs
(230) maeretque partūs fulmine lūridum
(231) missōs ad Orcum; nec perēdit
(232) impositam celer ignis Aetnēn,
(233) incontinentis nec Tityī jecur
(234) relīquit āles, nēquitiae additus
(235) cūstōs; amātōrem trecentae
(236) Pīrithoum cohibent catēnae.
(237) === Gedicht 5 ===
(238) Caelō tonantem crēdidimus Jovem
(239) rēgnāre: praesēns dīvus habēbitur
(240) Augustus adjectīs Britannīs
(241) imperiō gravibusque Persīs.
(242) Mīlesne Crassī conjuge barbarā
(243) turpis marītus vīxit et hostium,
(244) prō cūriā inversīque mōrēs!
(245) cōnsenuit socerōrum in armīs
(246) sub rēge Mēdō Marsus et Āpulus
(247) ancīliōrum et nōminis et togae
(248) oblītus aeternaeque Vestae,
(249) incolumī Jove et urbe Rōmā?
(250) Hoc cāverat mēns prōvida Rēgulī
(251) dissentientis condiciōnibus
(252) foedīs et exemplō trahentī
(253) perniciem veniēns in aevum,
(254) sī nōn perīrēt inmiserābilis
(255) captīva pūbēs: ‘Signa ego Pūnicīs
(256) adfixa dēlūbrīs et arma
(257) mīlitibus sine caede' dīxit
(258) ‘dērepta vīdī; vīdī ego cīvium
(259) retorta tergō bracchia līberō
(260) portāsque nōn clausās et arva
(261) Mārte colī populāta nostrō.
(262) Aurō repēnsus scīlicet ācrior
(263) mīles redībit. Flāgitiō additīs
(264) damnum. Neque āmissōs colōrēs
(265) lāna refert medicāta fūcō,
(266) nec vēra virtūs, cum semel excidit,
(267) cūrat repōnī dēteriōribus.
(268) Sī pugnat extrīcāta dēnsīs
(269) cerva plagīs, erit ille fortis,
(270) quī perfidīs sē crēdidit hostibus,
(271) et Mārte Poenōs prōteret alterō,
(272) quī lōra restrictīs lacertīs
(273) sēnsit iners timuitque mortem.
(274) Hic, unde vītam sūmeret īnscius,
(275) pācem duellō miscuit. Ō pudor!
(276) ō magna Carthāgō, probrōsīs
(277) altior Ītaliae ruīnīs!'
(278) Fertur pudīcae conjugis ōsculum
(279) parvōsque nātōs ut capitis minor
(280) ab sē remōvisse et virīlem
(281) torvus humī posuisse voltum,
(282) dōnec labantīs cōnsiliō patrēs
(283) firmāret auctor numquam aliās datō
(284) interque maerentīs amīcōs
(285) ēgregius properāret exul.
(286) Atquī sciēbat quae sibi barbarus
(287) tortor parāret; nōn aliter tamen
(288) dimōvit obstantīs propinquōs
(289) et populum reditūs morantem
(290) quam sī clientum longa negōtia
(291) dījūdicātā līte relinqueret,
(292) tendēns Venāfrānōs in āgrōs
(293) aut Lacedaemonium Tarentum.
(294) === Gedicht 6 ===
(295) Dēlicta majōrum inmeritus luēs,
(296) Rōmāne, dōnec templa refēcerīs
(297) aedīsque lābentīs deōrum et
(298) foeda nigrō simulācra fūmō.
(299) Dīs tē minōrem quod geris, imperās:
(300) hinc omne prīncipium, hūc refer exitum.
(301) Dī multa nēglēctī dedērunt
(302) Hesperiae mala lūctuōsae.
(303) Jam bis Monaesēs et Pacorī manūs
(304) nōn auspicātōs contudit impetūs
(305) nostrōs et adjēcisse praedam
(306) torquibus exiguīs renīdet.
(307) Paene occupātam sēditiōnibus
(308) dēlēvit urbem Dācus et Aethiops,
(309) hic classe formīdātus, ille
(310) missilibus melior sagittīs.
(311) Fēcunda culpae saecula nūptiās
(312) prīmum inquināvēre et genus et domōs:
(313) hōc fonte dērīvāta clādēs
(314) in patriam populumque flūxit.
(315) Mōtūs docērī gaudet Iōnicōs
(316) mātūra virgō et fingitur artibus,
(317) jam nunc et incestōs amōrēs
(318) dē tenerō meditātur unguī.
(319) Mox jūniōrēs quaerit adulterōs
(320) inter marītī vīna, neque ēligit
(321) cui dōnet inpermissa raptim
(322) gaudia lūminibus remōtīs,
(323) sed jussa cōram nōn sine cōnsciō
(324) surgit marītō, seu vocat īnstitor
(325) seu nāvis Hispānae magister,
(326) dēdecorum pretiōsus ēmptor.
(327) Nōn hīs juventūs orta parentibus
(328) īnfēcit aequor sanguine Pūnicō
(329) Pyrrhumque et ingentem cecīdit
(330) Antiochum Hannibalemque dīrum;
(331) sed rūsticōrum mascula mīlitum
(332) prōlēs, Sabellīs docta ligōnibus
(333) versāre glaebās et sevērae
(334) mātris ad arbitrium recīsōs
(335) portāre fustīs, sōl ubi montium
(336) mūtāret umbrās et juga dēmeret
(337) bōbus fatīgātīs, amīcum
(338) tempus agēns abeunte currū.
(339) Damnōsa quid nōn inminuit diēs?
(340) aetās parentum, pejor avis, tulit
(341) nōs nēquiōrēs, mox datūrōs
(342) prōgeniem vitiōsiōrem.
(343) === Gedicht 7 ===
(344) Quid flēs, Asteriē, quem tibi candidī
(345) prīmō restituent vēre Favōniī
(346) Thȳnā merce beātum,
(347) cōnstantis juvenem fidei
(348) Gȳgēn? Ille Notīs āctus ad Ōricum
(349) post īnsāna Caprae sīdera frīgidās
(350) noctēs nōn sine multīs
(351) īnsomnīs lacrimīs agit.
(352) Atquī sollicitae nūntius hospitae,
(353) suspīrāre Chloēn et miseram tuīs
(354) dīcēns ignibus ūrī,
(355) temptat mīlle vafer modīs.
(356) Ut Proetum mulier perfida crēdulum
(357) falsīs inpulerit crīminibus nimis
(358) castō Bellerophontae
(359) mātūrāre necem, refert;
(360) nārrat paene datum Pēlea Tartarō,
(361) Magnessam Hippolytēn dum fugit abstinēns,
(362) et peccāre docentīs
(363) fallāx historiās monet.
(364) Frūstrā: nam scopulīs surdior Īcarī
(365) vōcīs audit adhūc integer. At tibī
(366) nē vīcīnus Enīpeus
(367) plūs jūstō placeat cavē;
(368) quamvīs nōn alius flectere equum sciēns
(369) aequē cōnspicitur grāmine Mārtiō,
(370) nec quisquam citus aequē
(371) Tuscō dēnatat alveō,
(372) prīmā nocte domum claude neque in viās
(373) sub cantū querulae dēspice tībiae
(374) et tē saepe vocantī
(375) dūram difficilis manē.
(376) === Gedicht 8 ===
(377) Mārtiīs caelebs quid agam Kalendīs,
(378) quid velint flōrēs et acerra tūris
(379) plēna mīrāris positusque carbō in
(380) caespite vīvō,
(381) docte sermōnēs utriusque linguae.
(382) Vōveram dulcīs epulās et album
(383) Līberō cāprum prope fūnerātus
(384) arboris ictū.
(385) Hic diēs annō redeunte fēstus
(386) corticem adstrictum pice dīmovēbit
(387) amphorae fūmum bibere īnstitūtae
(388) cōnsule Tullō.
(389) Sūme, Maecēnās, cyathōs amīcī
(390) sospitis centum et vigilīs lucernās
(391) perfer in lūcem; procul omnis estō
(392) clāmor et īra.
(393) Mitte cīvīlīs super urbe cūrās.
(394) Occidit Dācī Cotisōnis agmen,
(395) Mēdus īnfēstus sibi lūctuōsīs
(396) dissidet armīs,
(397) servit Hispānae vetus hostis ōrae
(398) Cantaber sērā domitus catēnā,
(399) jam Scythae laxō meditantur arcū
(400) cēdere campīs.
(401) Nēglegēns nē quā populus labōret,
(402) parce prīvātus nimium cavēre et
(403) dōna praesentis cape laetus hōrae,
(404) linque sevēra.
(405) === Gedicht 9 ===
(406) ‘Dōnec grātus eram tibī
(407) nec quisquam potior bracchia candidae
(408) cervīcī juvenis dabat,
(409) Persārum viguī rēge beātior.'
(410) ‘Dōnec nōn aliā magis
(411) ārsistī neque erat Lȳdia post Chloēn,
(412) multī Lȳdia nōminis,
(413) Rōmānā viguī clārior Īliā.'
(414) ‘Mē nunc Thrēssa Chloē regit,
(415) dulcīs docta modōs et citharae sciēns,
(416) prō quā nōn metuam morī,
(417) sī parcent animae fāta superstitī.'
(418) ‘Mē torret face mūtuā
(419) Thūrīnī Calais fīlius Ornytī,
(420) prō quō bis patiar morī,
(421) sī parcent puerō fāta superstitī.'
(422) ‘Quid sī prīsca redit Venus
(423) dīductōsque jugō cōgit aēneō,
(424) sī flāva excutitur Chloē
(425) rējectaeque patet jānua Lȳdiae?'
(426) ‘Quamquam sīdere pulchrior
(427) ille est, tū levior cortice et inprobō
(428) īrācundior Hādriā,
(429) tēcum vīvere amem, tēcum obeam lubēns.'
(430) === Gedicht 10 ===
(431) Extrēmum Tanaīn sī biberēs, Lyce,
(432) saevō nūpta virō, mē tamen asperās
(433) porrēctum ante forīs ōbicere incolīs
(434) plōrārēs Aquilōnibus.
(435) Audīs quō strepitū jānua, quō nemus
(436) inter pulchra satum tēcta remūgiat
(437) ventīs, et positās ut glaciet nivēs
(438) pūrō nūmine Juppiter?
(439) Ingrātam Venerī pōne superbiam,
(440) nē currente retrō fūnis eat rotā:
(441) nōn tē Pēnelopēn difficilem procīs
(442) Tyrrhēnus genuit parēns.
(443) Ō quamvīs neque tē mūnera nec precēs
(444) nec tīnctus violā pallor amantium
(445) nec vir Pīeriā paelice saucius
(446) curvat, supplicibus tuīs
(447) parcās, nec rigidā mollior aesculō
(448) nec Maurīs animum mītior anguibus:
(449) nōn hoc semper erit līminis aut aquae
(450) caelestis patiēns latus.
(451) === Gedicht 11 ===
(452) Mercurī, nam tē docilis magistrō
(453) mōvit Amphīōn lapidēs canendō,
(454) tūque testūdō resonāre septem
(455) callida nervīs,
(456) nec loquāx ōlim neque grāta, nunc et
(457) dīvitum mēnsīs et amīca templīs,
(458) dīc modōs, Lȳdē quibus obstinātās
(459) applicet aurīs,
(460) quae velut lātīs equa trīma campīs
(461) lūdit exultim metuitque tangī,
(462) nūptiārum expers et adhūc protervō
(463) crūda marītō.
(464) Tū potes tīgrīs comitēsque silvās
(465) dūcere et rīvōs celerēs morārī;
(466) cessit inmānis tibi blandientī
(467) jānitor aulae
(468) Cerberus, quamvīs furiāle centum
(469) mūniant anguēs caput ejus atque
(470) spīritus taeter saniēsque mānet
(471) ōre trilinguī.
(472) Quīn et Ixīōn Tityosque vultū
(473) rīsit invītō, stetit urna paulum
(474) sicca, dum grātō Danaī puellās
(475) carmine mulcēs.
(476) Audiat Lȳdē scelus atque nōtās
(477) virginum poenās et ināne lymphae
(478) dōlium fundō pereuntis īmō
(479) sēraque fāta,
(480) quae manent culpās etiam sub Orcō.
(481) Impiae (nam quid potuēre majus?)
(482) impiae spōnsōs potuēre dūrō
(483) perdere ferrō.
(484) Ūna dē multīs face nūptiālī
(485) digna perjūrum fuit in parentem
(486) splendidē mendāx et in omne virgō
(487) nōbilis aevum,
(488) ‘Surge', quae dīxit juvenī marītō,
(489) ‘surge, nē longus tibi somnus, unde
(490) nōn timēs, dētur; socerum et scelestās
(491) falle sorōrēs,
(492) quae velut nactae vitulōs leaenae
(493) singulōs ēheu lacerant. Ego illīs
(494) mollior nec tē feriam neque intrā
(495) claustra tenēbō.
(496) Mē pater saevīs oneret catēnīs,
(497) quod virō clēmēns miserō pepercī,
(498) mē vel extrēmōs Numidārum in āgrōs
(499) classe relēget.
(500) Ī, pedes quō tē rapiunt et aurae,
(501) dum favet Nox et Venus, ī secundō
(502) ōmine et nostrī memorem sepulcrō
(503) scalpe querellam.'
(504) === Gedicht 12 ===
(505) Miserārum est neque amōrī dare lūdum neque dulcī
(506) mala vīnō lavere aut exanimārī metuentis
(507) patruae verbera linguae.
(508) Tibi quālum Cytherēae puer āles, tibi tēlās
(509) operōsaeque Minervae studium aufert, Neobūlē,
(510) Liparaeī nitor Hēbrī,
(511) simul ūnctōs Tiberīnīs umerōs lāvit in undīs,
(512) eques ipsō melior Bellerophontē, neque pugnō
(513) neque sēgnī pede victus;
(514) catus īdem per apertum fugientīs agitātō
(515) grege cervōs jaculārī et celer artō latitantem
(516) fruticētō excipere āprum.
(517) === Gedicht 13 ===
(518) Ō fōns Bandusiae splendidior vitrō,
(519) dulcī digne merō nōn sine flōribus,
(520) crās dōnāberis haedō,
(521) cui frōns turgida cornibus
(522) prīmīs et venerem et proelia dēstinat.
(523) Frūstrā: nam gelidōs īnficiet tibī
(524) rūbrō sanguine rīvōs
(525) lascīvī subolēs gregis.
(526) Tē flāgrantis atrōx hōra Canīculae
(527) nēscit tangere, tū frīgus amābile
(528) fessīs vōmere taurīs
(529) praebēs et pecorī vagō.
(530) Fīēs nōbilium tū quoque fontium
(531) mē dīcente cavīs impositam īlicem
(532) saxīs, unde loquācēs
(533) lymphae dēsiliunt tuae.
(534) === Gedicht 14 ===
(535) Herculis rītū modo dictus, ō plēbs,
(536) morte vēnālem petiisse laurum,
(537) Caesar Hispānā repetit penātīs
(538) victor ab ōrā.
(539) Ūnicō gaudēns mulier marītō
(540) prōdeat jūstīs operāta sacrīs
(541) et soror clārī ducis et decōrae
(542) supplice vitta
(543) virginum mātrēs juvenumque nūper
(544) sospitum. Vōs, ō puerī et puellae ac
(545) jam virum expertae, male nōminātīs
(546) parcite verbīs.
(547) Hic diēs vērē mihi fēstus ātrās
(548) eximet cūrās; ego nec tumultum
(549) nec morī per vim metuam tenente
(550) Caesare terrās.
(551) Ī, pete unguentum, puer, et corōnās
(552) et cadum Marsī memorem duellī,
(553) Spartacum sī quā potuit vagantem
(554) fallere testā.
(555) Dīc et argūtae properet Neaerae
(556) murreum nōdō cohibēre crīnem;
(557) sī per invīsum mora jānitōrem
(558) fīet, abītō.
(559) Lēnit albēscēns animōs capillus
(560) lītium et rixae cupidōs protervae;
(561) nōn ego hoc ferrem calidus juventā
(562) cōnsule Plancō.
(563) === Gedicht 15 ===
(564) Uxor pauperis Ībycī,
(565) tandem nēquitiae fīge modum tuae
(566) fāmōsīsque labōribus;
(567) mātūrō propior dēsine fūnerī
(568) inter lūdere virginēs
(569) et stēllīs nebulam spargere candidīs.
(570) Nōn, sī quid Pholoēn satis,
(571) et tē, Chlōri, decet. Fīlia rēctius
(572) expugnat juvenum domōs,
(573) pulsō Thȳias utī concita tympanō.
(574) Illam cōgit amor Nothī
(575) lascīvae similem lūdere cāpreae:
(576) tē lānae prope nōbilem
(577) tōnsae Lūceriam, nōn citharae decent
(578) nec flōs purpureus rosae
(579) nec pōtī vetulam faece tenus cadī.
(580) === Gedicht 16 ===
(581) Inclūsam Danaēn turris aēnea
(582) rōbustaeque forēs et vigilum canum
(583) trīstēs excubiae mūnierant satis
(584) nocturnīs ab adulterīs,
(585) sī nōn Ācrisium, virginis abditae
(586) cūstōdem pavidum, Juppiter et Venus
(587) rīsissent: fore enim tūtum iter et patēns
(588) conversō in pretium deō.
(589) Aurum per mediōs īre satellitēs
(590) et perrumpere amat saxa potentius
(591) ictū fulmineō; concidit auguris
(592) Argīvī domus ob lucrum
(593) dēmersa exitiō; diffidit urbium
(594) portās vir Macedō et subruit aemulōs
(595) rēgēs mūneribus; mūnera nāvium
(596) saevōs inlaqueant ducēs.
(597) Crēscentem sequitur cūra pecūniam
(598) majōrumque famēs. Jūre perhorruī
(599) lātē cōnspicuum tollere verticem,
(600) Maecēnās, equitum decus.
(601) Quantō quisque sibī plūra negāverit,
(602) ab dīs plūra feret; nīl cupientium
(603) nūdus castra petō et trānsfuga dīvitum
(604) partīs linquere gestiō,
(605) contemptae dominus splendidior reī,
(606) quam sī quicquid arat inpiger Āpulus
(607) occultāre meīs dīcerer horreīs,
(608) magnās inter opēs inops.
(609) Pūrae rīvus aquae silvaque jūgerum
(610) paucōrum et segetis certa fidēs meae
(611) fulgentem imperiō fertilis Āfricae
(612) fallit sorte beātior.
(613) Quamquam nec Calabrae mella ferunt apēs
(614) nec Laestrȳgoniā Bacchus in amphorā
(615) languēscit mihi nec pinguia Gallicīs
(616) crēscunt vellera pāscuīs,
(617) inportūna tamen pauperiēs abest,
(618) nec, sī plūra velim, tū dare dēnegēs.
(619) Contractō melius parva cupīdine
(620) vectīgālia porrigam
(621) quam sī Mygdoniīs rēgnum Alyatteī
(622) campīs continuem. Multa petentibus
(623) dēsunt multa; bene est cui deus obtulit
(624) parcā quod satis est manū.
(625) === Gedicht 17 ===
(626) Aelī vetustō nōbilis ab Lamō
(627) quandō et priōrēs hinc Lamiās ferunt
(628) dēnōminātōs et nepōtum
(629) per memorēs genus omne fāstōs,
(630) auctōre ab illō dūcis orīginem,
(631) quī Formiārum moenia dīcitur
(632) prīnceps et innantem Marīcae
(633) lītoribus tenuisse Līrim,
(634) lātē tyrannus, crās foliīs nemus
(635) multīs et algā lītus inūtilī
(636) dēmissa tempestās ab Eurō
(637) sternet, aquae nisi fallit augur
(638) annōsa cornīx. Dum potes, āridum
(639) conpōne lignum; crās Genium merō
(640) cūrābis et porcō bimenstrī
(641) cum famulīs operum solūtīs.
(642) === Gedicht 18 ===
(643) Faune, Nymphārum fugientum amātor,
(644) per meōs fīnīs et aprīca rūra
(645) lēnis incēdās abeāsque parvīs
(646) aequus alumnīs,
(647) sī tener plēnō cadit haedus annō
(648) larga nec dēsunt Veneris sodālī
(649) vīna crātērae, vetus āra multō
(650) fūmat odōre.
(651) Lūdit herbōsō pecus omne campō,
(652) cum tibī Nōnae redeunt Decembrēs,
(653) fēstus in prātīs vacat ōtiōsō
(654) cum bove pāgus;
(655) inter audācīs lupus errat agnōs,
(656) spargit āgrestīs tibi silva frondēs,
(657) gaudet invīsam pepulisse fossor
(658) ter pede terram.
(659) === Gedicht 19 ===
(660) Quantum distet ab Īnachō
(661) Cōdrus, prō patriā nōn timidus morī,
(662) nārrās, et genus Aeacī,
(663) et pugnāta sacrō bella sub Īliō.
(664) Quō Chīum pretiō cadum
(665) mercēmur, quis aquam temperet ignibus,
(666) quō praebente domum et quota
(667) Paelignīs caream frīgoribus, tacēs.
(668) Dā lūnae properē novae,
(669) dā noctis mediae, dā, puer, auguris
(670) Mūrēnae. Tribus aut novem
(671) miscentur cyathīs pōcula commodīs?
(672) Quī Mūsās amat imparīs,
(673) ternōs ter cyathōs attonitus petet
(674) vātēs, trīs prohibet suprā
(675) rixārum metuēns tangere Grātia
(676) nūdīs iuncta sorōribus.
(677) Īnsānīre juvat: cūr Berecyntiae
(678) cessant flāmina tībiae?
(679) Cūr pendet tacitā fistula cum lyrā?
(680) Parcentīs ego dexterās
(681) ōdī: sparge rosās; audiat invidus
(682) dēmentem strepitum Lycus,
(683) et vīcīna senī nōn habilis Lycō.
(684) Spissā tē nitidum comā,
(685) pūrō tē similem, Tēlephe, Vesperō
(686) tempestīva petit Rhodē:
(687) mē lentus Glycerae torret amor meae.
(688) === Gedicht 20 ===
(689) Nōn vidēs quantō moveās perīclō,
(690) Pyrrhe, Gaetūlae catulōs leaenae?
(691) Dūra post paulō fugiēs inaudāx
(692) proelia raptor,
(693) cum per obstantīs juvenum catervās
(694) ībit īnsignem repetēns Nearchum:
(695) grande certāmen tibi praeda cēdat
(696) major, an illī.
(697) Interim, dum tū celerīs sagittās
(698) prōmis, haec dentēs acuit timendōs,
(699) arbiter pugnae prosuisse nūdō
(700) sub pede palmam
(701) fertur, et lēnī recreāre ventō
(702) sparsum odōrātīs umerum capillīs,
(703) quālis aut Nīreus fuit aut aquōsā
(704) raptus ab Īdā.
(705) === Gedicht 21 ===
(706) Ō nāta mēcum cōnsule Mānliō,
(707) seu tū querellās sīve geris jocōs
(708) seu rixam et īnsānōs amōrēs
(709) seu facilem, pia testa, somnum,
(710) quōcumque lectum nōmine Massicum
(711) servās, movērī digna bonō diē,
(712) dēscende, Corvīnō jubente
(713) prōmere languidiōra vīna.
(714) Nōn ille, quamquam Sōcraticīs madet
(715) sermōnibus, tē nēgleget horridus:
(716) nārrātur et prīscī Catōnis
(717) saepe merō caluisse virtūs.
(718) Tū lēne tormentum ingeniō admovēs
(719) plērumque dūrō; tū sapientium
(720) cūrās et arcānum jocōsō
(721) cōnsilium retegis Lycaeō.
(722) Tū spem redūcis mentibus ānxiīs
(723) vīrēsque et addis cornua pauperī,
(724) post tē neque īrātōs trementī
(725) rēgum apicēs neque mīlitum arma.
(726) Tē Līber et sī laeta aderit Venus
(727) sēgnēsque nōdum solvere Grātiae
(728) vīvaeque prōdūcent lucernae,
(729) dum rediēns fugat astra Phoebus.
(730) === Gedicht 22 ===
(731) Montium cūstōs nemorumque virgō,
(732) quae labōrantīs uterō puellās
(733) ter vocāta audīs adimisque lētō,
(734) dīva trifōrmis,
(735) inminēns vīllae tua pīnus estō,
(736) quam per exāctōs ego laetus annōs
(737) verris oblīquum meditantis ictum
(738) sanguine dōnem.
(739) === Gedicht 23 ===
(740) Caelō supīnās sī tulerīs manūs
(741) nāscente lūnā, rūstica Phīdyle,
(742) sī tūre plācārīs et hornā
(743) frūge Larēs avidāque porcā
(744) nec pestilentem sentiet Āfricum
(745) fēcunda vītis nec sterilem seges
(746) rōbīginem aut dulcēs alumnī
(747) pōmiferō grave tempus annō.
(748) Nam quae nivālī pāscitur Algidō
(749) dēvōta quercūs inter et īlicēs
(750) aut crēscit Albānīs in herbīs
(751) victima, pontificum secūrīs
(752) cervīce tinguet; tē nihil attinet
(753) temptāre multā caede bidentium
(754) parvōs corōnantem marīnō
(755) rōre deōs fragilīque myrtō.
(756) Inmūnis āram sī tetigit manus,
(757) nōn sūmptuōsā blandior hostiā
(758) mollīvit āversōs Penātīs
(759) farre piō et saliente mīcā.
(760) === Gedicht 24 ===
(761) Intāctīs opulentior
(762) thēsaurīs Arabum et dīvitis Indiae
(763) caementīs licet occupēs
(764) terrēnum omne tuīs et mare pūblicum:
(765) sī fīgīt adamantinōs
(766) summīs verticibus dīra Necessitās
(767) clāvōs, nōn animum metū,
(768) nōn mortis laqueīs expediēs caput.
(769) Campestrēs melius Scythae,
(770) quōrum plaustra vagās rīte trahunt domōs,
(771) vīvunt et rigidī Getae
(772) inmētāta quibus jūgera līberās
(773) frūgēs et Cererem ferunt
(774) nec cultūra placet longior annuā
(775) dēfūnctumque labōribus
(776) aequālī recreat sorte vicārius.
(777) Illīc mātre carentibus
(778) prīvignīs mulier temperat innocēns
(779) nec dōtāta regit virum
(780) conjūnx nec nitidō fīdit adulterō;
(781) dōs est magna parentium
(782) virtūs et metuēns alterius virī
(783) certō foedere castitās,
(784) et peccāre nefās aut pretium est morī.
(785) Ō quisquis volet impiās
(786) caedīs et rabiem tollere cīvicam,
(787) sī quaeret Pater Urbium
(788) suscrībī statuīs, indomitam audeat
(789) rēfrēnāre licentiam,
(790) clārus postgenitīs; quātenus, heu nefās!
(791) virtūtem incolumem ōdimus,
(792) sublātam ex oculīs quaerimus invidī.
(793) Quid trīstēs querimōniae
(794) sī nōn suppliciō culpa recīditur,
(795) quid lēgēs sine mōribus
(796) vānae prōficiunt, sī neque fervidīs
(797) pars inclūsa calōribus
(798) mundī nec Boreae fīnitimum latus
(799) dūrātaeque solō nivēs
(800) mercātōrem abigunt, horrida callidī
(801) vincunt aequora nāvitae?
(802) Magnum pauperiēs obprobrium jubet
(803) quidvīs et facere et patī
(804) virtūtisque viam dēserit arduae.
(805) Vel nōn in Capitōlium
(806) quō clāmor vocat et turba faventium
(807) vel nōn in mare proximum
(808) gemmās et lapidēs, aurum et inūtile,
(809) summī māteriem malī,
(810) mittāmus, scelerum sī bene paenitet.
(811) Ērādenda cupīdinis
(812) prāvī sunt elementa et tenerae nimis
(813) mentēs asperiōribus
(814) fōrmandae studiīs. Nescit equō rudis
(815) haerēre ingenuus puer
(816) vēnārīque timet, lūdere doctior
(817) seu Graecō jubeās trochō
(818) seu mālīs vetitā lēgibus āleā,
(819) cum perjūra patris fidēs
(820) cōnsortem socium fallat et hospitēs,
(821) indignōque pecūniam
(822) hērēdī properet. Scīlicet inprobae
(823) crēscunt dīvitiae, tamen
(824) curtae nescio quid semper abest reī.
(825) === Gedicht 25 ===
(826) Quō mē, Bacche, rapis tuī
(827) plēnum? Quae nemora aut quōs agor in specūs
(828) vēlōx mente novā? Quibus
(829) antrīs ēgregiī Caesaris audiar
(830) aeternum meditāns decus
(831) stēllīs īnserere et cōnsiliō Jovis?
(832) Dīcam īnsigne, recēns, adhūc
(833) indictum ōre aliō. Nōn secus in jugīs
(834) exsomnis stupet Euhias,
(835) Hēbrum prōspiciēns et nive candidam
(836) Thrācēn ac pede barbarō
(837) lūstrātam Rhodopēn, ut mihi dēviō
(838) rīpās et vacuum nemus
(839) mīrārī libet. Ō Nāiadum potēns
(840) Bacchārumque valentium
(841) prōcērās manibus vertere fraxinōs,
(842) nīl parvum aut humilī modō,
(843) nīl mortāle loquar. Dulce perīculum est,
(844) ō Lēnaee, sequī deum
(845) cingentem viridī tempora pampinō.
(846) === Gedicht 26 ===
(847) Vīxī puellīs nūper idōneus
(848) et mīlitāvī nōn sine glōriā;
(849) nunc arma dēfūnctumque bellō
(850) barbitin hic pariēs habēbit,
(851) laevum marīnae quī Veneris latus
(852) cūstōdit. Hīc, hīc pōnite lūcida
(853) fūnālia et vectīs et arcūs
(854) oppositīs foribus minācīs.
(855) Ō quae beātum dīva tenēs Cyprum et
(856) Memphīn carentem Sīthoniā nive
(857) rēgīna, sublīmī flagellō
(858) tange Chloēn semel arrogantem.
(859) === Gedicht 27 ===
(860) Impiōs parrae recinentis ōmen
(861) dūcat et praegnāns canis aut ab āgrō
(862) rāva dēcurrēns lupa Lānuvīnō
(863) fētaque volpēs;
(864) Rumpat et serpēns iter īnstitūtum,
(865) sī per oblīquum similis sagittae
(866) terruit mannōs: ego cui timēbō
(867) prōvidus auspex,
(868) antequam stantēs repetat palūdēs
(869) imbrium dīvīna avis inminentum,
(870) oscinem corvum prece suscitābō
(871) sōlis ab ortū.
(872) Sīs licet fēlīx, ubicumque māvīs,
(873) et memor nostrī, Galatēa, vīvās,
(874) tēque nec laevus vetet īre pīcus
(875) nec vaga cornīx.
(876) Sed vidēs quantō trepidet tumultū
(877) prōnus Ōrīōn? Ego quid sit āter
(878) Hādriae nōvī sinus et quid albus
(879) peccet Iāpyx.
(880) Hostium uxōrēs puerīque caecōs
(881) sentiant mōtūs orientis Austrī et
(882) aequoris nīgrī fremitum et trementīs
(883) verbere rīpās.
(884) Sīc et Eurōpē niveum dolōsō
(885) crēdidit taurō latus et scatentem
(886) bēluīs pontum mediāsque fraudēs
(887) palluit audāx.
(888) Nūper in prātīs studiōsa flōrum et
(889) dēbitae Nymphīs opifex corōnae
(890) nocte sublūstrī nihil astra praeter
(891) vīdit et undās.
(892) Quae simul centum tetigit potentem
(893) oppidīs Crētēn: ‘Pater, ō relictum
(894) fīliae nōmen pietāsque' dīxit
(895) ‘vīcta furōre!
(896) Unde quō vēnī? Levis ūna mors est
(897) virginum culpae. Vigilānsne plōrō
(898) turpe commissum an vitiīs carentem
(899) lūdit imāgō
(900) vāna quae portā fugiēns eburnā
(901) somnium dūcit? Meliusne flūctūs
(902) īre per longōs fuit an recentīs
(903) carpere flōrēs?
(904) Sī quis īnfāmem mihi nunc juvencum
(905) dēdat īrātae, lacerāre ferrō et
(906) frangere ēnītar modo multum amātī
(907) cornua mōnstrī.
(908) Impudēns līquī patriōs Penātēs,
(909) impudēns Orcum moror. Ō deōrum
(910) sī quis haec audīs, utinam inter errem
(911) nūda leōnēs.
(912) Antequam turpis maciēs decentīs
(913) occupet mālās teneraeque sūcūs
(914) dēfluat praedae, speciōsa quaerō
(915) pāscere tīgrīs.
(916) Vīlis Eurōpē, pater urget absēns:
(917) quid morī cessās? Potes hāc ab ornō
(918) pendulum zōnā bene tē secūta
(919) laedere collum.
(920) Sīve tē rūpēs et acūta lētō
(921) saxa dēlectant, age tē procellae
(922) crēde vēlōcī, nisi erīle māvīs
(923) carpere pēnsum
(924) rēgius sanguis dominaeque trādī
(925) barbarae paelex.' Aderat querentī
(926) perfidum rīdēns Venus et remissō
(927) fīlius arcū.
(928) Mox, ubī lūsit satis: ‘Abstinētō'
(929) dīxit ‘īrārum calidaeque rixae,
(930) cum tibi invīsus laceranda reddet
(931) cornua taurus.
(932) Uxor invictī Jovis esse nescīs.
(933) Mitte singultūs, bene ferre magnam
(934) disce fortūnam; tua sectus orbis
(935) nōmina dūcet'.
(936) === Gedicht 28 ===
(937) Fēstō quid potius diē
(938) Neptūnī faciam? Prōme reconditum,
(939) Lȳdē, strēnua Caecubum
(940) mūnītaeque adhibē vim sapientiae.
(941) Inclīnāre merīdiem
(942) sentīs ac, velutī stet volucris diēs,
(943) parcīs dēripere horreō
(944) cessantem Bibulī cōnsulis amphoram?
(945) Nōs cantābimus invicem
(946) Neptūnum et viridīs Nēreidum comās,
(947) tū curvā recinēs lyrā
(948) Lātōnam et celeris spīcula Cynthiae;
(949) summō carmine, quae Cnidon
(950) fulgentīsque tenet Cȳcladas et Paphum
(951) jūnctīs vīsit olōribus;
(952) dīcētur meritā Nox quoque nēniā.
(953) === Gedicht 29 ===
(954) Tyrrhēna rēgum prōgeniēs, tibī
(955) nōn ante versō lēne merum cadō
(956) cum flōre, Maecēnās, rosārum et
(957) pressa tuīs balanus capillīs
(958) Iamdūdum apud mē est: ēripe tē morae
(959) nec semper ūdum Tībur et Aefulae
(960) dēclīve contemplēris arvum et
(961) Tēlegonī juga parricīdae.
(962) Fastīdiōsam dēsere cōpiam et
(963) mōlem propinquam nūbibus arduīs,
(964) omitte mīrārī beātae
(965) fūmum et opēs strepitumque Rōmae.
(966) Plērumque grātae dīvitibus vicēs
(967) mundaeque parvō sub lare pauperum
(968) cēnae sine aulaeīs et ostrō
(969) sollicitam explicuēre frontem.
(970) Jam clārus occultum Andromedae pater
(971) ostendit ignem, jam Procyōn furit
(972) et stēlla vēsānī Leōnis
(973) sōle diēs referente siccōs;
(974) jam pāstor umbrās cum grege languidō
(975) rīvumque fessus quaerit et horridī
(976) dūmēta Silvānī caretque
(977) rīpa vagīs taciturna ventīs.
(978) Tū cīvitātem quis deceat status
(979) cūrās et urbī sollicitus timēs
(980) quid Sēres et rēgnāta Cȳrō
(981) Bactra parent Tanaisque discors.
(982) Prūdēns futūrī temporis exitum
(983) cālīginōsā nocte premit deus
(984) rīdetque, sī mortālis ultrā
(985) fās trepidat. Quod adest mementō
(986) compōnere aequus; cētera flūminis
(987) rītū feruntur, nunc mediō aequore
(988) cum pāce dēlābentis Ētrūscum
(989) in mare, nunc lapidēs adēsōs
(990) stirpīsque raptās et pecus et domōs
(991) volentis ūnā, nōn sine montium
(992) clāmōre vīcīnaeque silvae,
(993) cum fera dīluviēs quiētōs
(994) inrītat amnīs. Ille potēns suī
(995) laetusque dēget cui licet in diem
(996) dīxisse: ‘Vīxī': crās vel ātrā
(997) nūbe polum Pater occupātō
(998) vel sōle pūrō; nōn tamen inritum,
(999) quodcumque rētrō est, efficiet neque
(1000) diffinget īnfectumque reddet
(1001) quod fugiēns semel hōra vēxit.
(1002) Fortūna saevō laeta negōtiō et
(1003) lūdum īnsolentem lūdere pertināx
(1004) trānsmūtat incertōs honōrēs,
(1005) nunc mihi, nunc aliī benigna.
(1006) Laudō manentem; sī celerīs quatit
(1007) pinnās, resignō quae dedit et meā
(1008) virtūte mē involvō probamque
(1009) pauperiem sine dōte quaerō.
(1010) Nōn est meum, sī mūgiat Āfricīs
(1011) mālus procellīs, ad miserās precēs
(1012) dēcurrere et vōtīs pacīscī,
(1013) nē Cypriae Tyriaeque mercēs
(1014) addant avārō dīvitiās marī;
(1015) tunc mē birēmis praesidiō scaphae
(1016) tūtum per Aegaeōs tumultūs
(1017) aura feret geminusque Pollūx.
(1018) === Gedicht 30 ===
(1019) Exēgī monumentum aere perennius
(1020) rēgālīque sitū pȳramidum altius,
(1021) quod nōn imber edāx, nōn Aquilō inpotēns
(1022) possit dīruere aut innumerābilis
(1023) annōrum seriēs et fuga temporum.
(1024) Nōn omnis moriar multaque pars meī
(1025) vītābit Libitīnam; usque ego posterā
(1026) crēscam laude recēns, dum Capitōlium
(1027) scandet cum tacitā virgine pontifex.
(1028) Dīcar, quā violēns obstrepit Aufidus
(1029) et quā pauper aquae Daunus agrestium
(1030) rēgnāvit populōrum, ex humilī potēns
(1031) prīnceps Aeolium carmen ad Ītalōs
(1032) dēdūxisse modōs. Sūme superbiam
(1033) quaesītam meritīs et mihi Delphicā
(1034) laurō cinge volēns, Melpomenē, comam.
