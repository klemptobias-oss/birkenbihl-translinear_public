(1)  Tū quoque lītoribus nostrīs, Aenēia nūtrīx,
(2)  aeternam moriēns fāmam, Cājēta, dedistī;
(3)  et nunc servat honōs sēdem tuus, ossaque nōmen
(4)  Hesperiā in magnā, sī qua est ea glōria, signat.
(5)  At pius exsequiīs Aenēās rīte solūtīs,
(6)  aggere compositō tumulī, postquam alta quiērunt
(7)  aequora, tendit iter vēlīs portumque relinquit.
(8)  aspīrant aurae in noctem nec candida cursūs
(9)  lūna negat, splendet tremulō sub lūmine pontus.
(10)  proxima Circaeae rāduntur lītora terrae,
(11)  dīves inaccessōs ubi Sōlis fīlia lūcōs
(12)  adsiduō resonat cantū, tēctīsque superbīs
(13)  ūrit odōrātam nocturna in lūmina cedrum
(14)  argūtō tenuīs percurrēns pectine tēlās.
(15)  hinc exaudīrī gemitūs īraeque leōnum
(16)  vincla recūsantum et sērā sub nocte rudentum,
(17)  saetigerīque suēs atque in praesēpibus ursī
(18)  saevīre ac fōrmae magnōrum ululāre lupōrum,
(19)  quōs hominum ex faciē dea saeva potentibus herbīs
(20)  induerat Circē in vultūs ac terga ferārum.
(21)  quae nē mōnstra piī paterentur tālia Trōes
(22)  dēlātī in portūs neu lītora dīra subīrent,
(23)  Neptūnus ventīs implēvit vēla secundīs,
(24)  atque fugam dedit et praeter vada fervida vēxit.
(25)  Jamque rubēscēbat radiīs mare et aethere ab altō
(26)  Aurōra in roseīs fulgēbat lūtea bīgīs,
(27)  cum ventī posuēre omnisque repente resēdit
(28)  flātus, et in lentō luctantur marmore tōnsae.
(29)  atque hīc Aenēās ingentem ex aequore lūcum
(30)  prōspicit. hunc inter fluviō Tiberīnus amoenō
(31)  verticibus rapidīs et multā flāvus harēnā
(32)  in mare prōrumpit. variae circumque suprāque
(33)  adsuētae rīpīs volucrēs et flūminis alveō
(34)  aethera mulcēbant cantū lūcōque volābant.
(35)  flectere iter sociīs terraeque advertere prōrās
(36)  imperat et laetus fluviō succēdit opācō.
(37)  Nunc age, quī rēgēs, Eratō, quae tempora, rērum
(38)  quis Latiō antīquō fuerit status, advena classem
(39)  cum prīmum Ausoniīs exercitus appulit ōrīs,
(40)  expediam, et prīmae revocābō exōrdia pugnae.
(41)  tū vātem, tū, dīva, monē. dīcam horrida bella,
(42)  dīcam aciēs āctōsque animīs in fūnera rēgēs,
(43)  Tyrrhēnamque manum tōtamque sub arma coāctam
(44)  Hesperiam. major rērum mihi nāscitur ōrdō,
(45)  majus opus moveō. Rēx arva Latīnus et urbēs
(46)  jam senior longā placidās in pāce regēbat.
(47)  hunc Faunō et nymphā genitum Laurente Marīcā
(48)  accipimus; Faunō Pīcus pater, isque parentem
(49)  tē, Sāturne, refert, tū sanguinis ultimus auctor.
(50)  fīlius huic fātō dīvum prōlēsque virīlis
(51)  nūlla fuit, prīmāque oriēns ērepta juventā est.
(52)  sōla domum et tantās servābat fīlia sēdēs
(53)  jam mātūra virō, jam plēnīs nūbilis annīs.
(54)  multī illam magnō ē Latiō tōtāque petēbant
(55)  Ausoniā; petit ante aliōs pulcherrimus omnīs
(56)  Turnus, avīs atavīsque potēns, quem rēgia conjūnx
(57)  adjungī generum mīrō properābat amōre;
(58)  sed variīs portenta deum terrōribus obstant.
(59)  laurus erat tēctī mediō in penetrālibus altīs
(60)  sacra comam multōsque metū servāta per annōs,
(61)  quam pater inventam, prīmās cum conderet arcēs,
(62)  ipse ferēbātur Phoebō sacrāsse Latīnus,
(63)  Laurentīsque ab eā nōmen posuisse colōnīs.
(64)  hujus apēs summum dēnsae (mīrābile dictū)
(65)  strīdōre ingentī liquidum trāns aethera vectae
(66)  obsēdēre apicem, et pedibus per mūtua nexīs
(67)  exāmen subitum rāmō frondente pependit.
(68)  continuō vātēs ‘externum cernimus’ inquit
(69)  ‘adventāre virum et partīs petere agmen eāsdem
(70)  partibus ex īsdem et summā dominārier arce.’
(71)  praetereā, castīs adolet dum altāria taedīs,
(72)  et juxtā genitōrem astat Lāvīnia virgō,
(73)  vīsa (nefās) longīs comprēndere crīnibus ignem
(74)  atque omnem ōrnātum flammā crepitante cremārī,
(75)  rēgālīsque accēnsa comās, accēnsa corōnam
(76)  īnsignem gemmīs; tum fūmida lūmine fulvō
(77)  involvī ac tōtīs Volcānum spargere tēctīs.
(78)  id vērō horrendum ac vīsū mīrābile ferrī:
(79)  namque fore inlūstrem fāmā fātīsque canēbant
(80)  ipsam, sed populō magnum portendere bellum.
(81)  At rēx sollicitus mōnstrīs ōrācula Faunī,
(82)  fātidicī genitōris, adit lūcōsque sub altā
(83)  cōnsulit Albuneā, nemorum quae maxima sacrō
(84)  fonte sonat saevamque exhālat opāca mephītim.
(85)  hinc Italae gentēs omnisque Oenōtria tellūs
(86)  in dubiīs respōnsa petunt; hūc dōna sacerdōs
(87)  cum tulit et caesārum ovium sub nocte silentī
(88)  pellibus incubuit strātīs somnōsque petīvit,
(89)  multa modīs simulācra videt volitantia mīrīs
(90)  et variās audit vōcēs fruiturque deōrum
(91)  conloquiō atque īmīs Acheronta adfātur Avernīs.
(92)  hīc et tum pater ipse petēns respōnsa Latīnus
(93)  centum lānigerās mactābat rīte bidentīs,
(94)  atque hārum effultus tergō strātīsque jacēbat
(95)  velleribus: subita ex altō vōx reddita lūcō est:
(96)  ‘nē pete cōnubiīs nātam sociāre Latīnīs,
(97)  ō mea prōgeniēs, thalamīs neu crēde parātīs;
(98)  externī venient generī, quī sanguine nostrum
(99)  nōmen in astra ferant, quōrumque ā stirpe nepōtēs
(100)  omnia sub pedibus, quā sōl utrumque recurrēns
(101)  aspicit Ōceanum, vertīque regīque vidēbunt.’
(102)  haec respōnsa patris Faunī monitūsque silentī
(103)  nocte datōs nōn ipse suō premit ōre Latīnus,
(104)  sed circum lātē volitāns jam Fāma per urbēs
(105)  Ausoniās tulerat, cum Lāomedontia pūbēs
(106)  grāmineō rīpae religāvit ab aggere classem.
(107)  Aenēās prīmīque ducēs et pulcher Iūlus
(108)  corpora sub rāmīs dēpōnunt arboris altae,
(109)  īnstituuntque dapēs et adōrea lība per herbam
(110)  subiciunt epulīs (sīc Juppiter ipse monēbat)
(111)  et Cereāle solum pōmīs agrestibus augent.
(112)  cōnsūmptīs hīc forte aliīs, ut vertere morsūs
(113)  exiguam in Cererem pēnūria adēgit edendī,
(114)  et violāre manū mālīsque audācibus orbem
(115)  fātālis crustī patulīs nec parcere quadrīs:
(116)  ‘heus, etiam mēnsās cōnsūmimus?’ inquit Iūlus,
(117)  nec plūra, adlūdēns. ea vōx audīta labōrum
(118)  prīma tulit fīnem, prīmamque loquentis ab ōre
(119)  ēripuit pater ac stupefactus nūmine pressit.
(120)  continuō ‘salvē fātīs mihi dēbita tellūs
(121)  vōsque’ ait ‘ō fīdī Trōjae salvēte penātēs:
(122)  hīc domus, haec patria est. genitor mihi tālia namque
(123)  (nunc repetō) Anchīsēs fātōrum arcāna relīquit:
(124)  “cum tē, nāte, famēs ignōta ad lītora vectum
(125)  accīsīs cōget dapibus cōnsūmere mēnsās,
(126)  tum spērāre domōs dēfessus, ibīque mementō
(127)  prīma locāre manū mōlīrīque aggere tēcta.”
(128)  haec erat illa famēs, haec nōs suprēma manēbat
(129)  exitiīs positūra modum.
(130)  quārē agite et prīmō laetī cum lūmine sōlis
(131)  quae loca, quīve habeant hominēs, ubi moenia gentis,
(132)  vestīgēmus et ā portū dīversa petāmus.
(133)  nunc paterās lībāte Jovī precibusque vocāte
(134)  Anchīsēn genitōrem, et vīna repōnite mēnsīs.’
(135)  Sīc deinde effātus frondentī tempora rāmō
(136)  implicat et geniumque locī prīmamque deōrum
(137)  Tellūrem Nymphāsque et adhūc ignōta precātur
(138)  flūmina, tum Noctem Noctisque orientia signa
(139)  Īdaeumque Jovem Phrygiamque ex ōrdine mātrem
(140)  invocat, et duplicīs caelōque Erebōque parentīs.
(141)  hīc pater omnipotēns ter caelō clārus ab altō
(142)  intonuit, radiīsque ārdentem lūcis et aurō
(143)  ipse manū quatiēns ostendit ab aethere nūbem.
(144)  dīditur hīc subitō Trōjāna per agmina rūmor
(145)  advēnisse diem quō dēbita moenia condant.
(146)  certātim īnstaurant epulās atque ōmine magnō
(147)  crātēras laetī statuunt et vīna corōnant.
(148)  Postera cum prīmā lūstrābat lampade terrās
(149)  orta diēs, urbem et fīnīs et lītora gentis
(150)  dīversī explōrant: haec fontis stāgna Numīcī,
(151)  hunc Thybrim fluvium, hīc fortīs habitāre Latīnōs.
(152)  tum satus Anchīsā dēlēctōs ōrdine ab omnī
(153)  centum ōrātōrēs augusta ad moenia rēgis
(154)  īre jubet, rāmīs vēlātōs Palladis omnīs,
(155)  dōnaque ferre virō pācemque exposcere Teucrīs.
(156)  haud mora, festīnant jussī rapidīsque feruntur
(157)  passibus. ipse humilī dēsignat moenia fossā
(158)  mōlīturque locum, prīmāsque in lītore sēdēs
(159)  castrōrum in mōrem pinnīs atque aggere cingit.
(160)  jamque iter ēmēnsī turrīs ac tēcta Latīnōrum
(161)  ardua cernēbant juvenēs mūrōque subībant.
(162)  ante urbem puerī et prīmaevō flōre juventūs
(163)  exercentur equīs domitantque in pulvere currūs,
(164)  aut ācrīs tendunt arcūs aut lenta lacertīs
(165)  spīcula contorquent, cursūque ictūque lacessunt:
(166)  cum praevectus equō longaevī rēgis ad aurīs
(167)  nūntius ingentīs ignōtā in veste reportat
(168)  advēnisse virōs. ille intrā tēcta vocārī
(169)  imperat et soliō medius cōnsēdit avītō.
(170)  Tēctum augustum, ingēns, centum sublīme columnīs
(171)  urbe fuit summā, Laurentis rēgia Pīcī,
(172)  horrendum silvīs et rēligiōne parentum.
(173)  hīc scēptra accipere et prīmōs attollere fascīs
(174)  rēgibus ōmen erat; hoc illīs cūria templum,
(175)  hae sacrīs sēdēs epulīs; hīc ariete caesō
(176)  perpetuīs solitī patrēs cōnsīdere mēnsīs.
(177)  quīn etiam veterum effigiēs ex ōrdine avōrum
(178)  antīquā ē cedrō, Italusque paterque Sabīnus
(179)  vītisator curvam servāns sub imāgine falcem,
(180)  Sāturnusque senex Jānīque bifrontis imāgō
(181)  vestibulō astābant, aliīque ab orīgine rēgēs,
(182)  Mārtiaque ob patriam pugnandō vulnera passī.
(183)  multaque praetereā sacrīs in postibus arma,
(184)  captīvī pendent currūs curvaeque secūrēs
(185)  et cristae capitum et portārum ingentia claustra
(186)  spīculaque clipeīque ēreptaque rōstra carīnīs.
(187)  ipse Quirīnālī lituō parvāque sedēbat
(188)  succīnctus trabeā laevāque ancīle gerēbat
(189)  Pīcus, equum domitor, quem capta cupīdine conjūnx
(190)  aureā percussum virgā versumque venēnīs
(191)  fēcit avem Circē sparsitque colōribus ālās.
(192)  Tālī intus templō dīvum patriāque Latīnus
(193)  sēde sedēns Teucrōs ad sēsē in tēcta vocāvit,
(194)  atque haec ingressīs placidō prior ēdidit ōre:
(195)  ‘dīcite, Dardanidae (neque enim nescīmus et urbem
(196)  et genus, audītīque advertitis aequore cursum),
(197)  quid petitis? quae causa ratēs aut cujus egentīs
(198)  lītus ad Ausonium tot per vada caerula vēxit?
(199)  sīve errōre viae seu tempestātibus āctī,
(200)  quālia multa marī nautae patiuntur in altō,
(201)  flūminis intrāstis rīpās portūque sedētis,
(202)  nē fugite hospitium, nēve ignōrāte Latīnōs
(203)  Sāturnī gentem haud vinclō nec lēgibus aequam,
(204)  sponte suā veterisque deī sē mōre tenentem.
(205)  atque equidem meminī (fāma est obscūrior annīs)
(206)  Auruncōs ita ferre senēs, hīs ortus ut agrīs
(207)  Dardanus Īdaeās Phrygiae penetrārit ad urbēs
(208)  Thrēiciamque Samum, quae nunc Samothrācia fertur.
(209)  hinc illum Corythī Tyrrhēnā ab sēde profectum
(210)  aurea nunc soliō stēllantis rēgia caelī
(211)  accipit et numerum dīvōrum altāribus auget.’
(212)  Dīxerat, et dicta Īlioneus sīc vōce secūtus:
(213)  ‘rēx, genus ēgregium Faunī, nec flūctibus āctōs
(214)  ātra subēgit hiems vestrīs succēdere terrīs,
(215)  nec sīdus regiōne viae lītusve fefellit:
(216)  cōnsiliō hanc omnēs animīsque volentibus urbem
(217)  adferimur pulsī rēgnīs, quae maxima quondam
(218)  extrēmō veniēns sōl aspiciēbat Olympō.
(219)  ab Jove prīncipium generis, Jove Dardana pūbēs
(220)  gaudet avō, rēx ipse Jovis dē gente suprēmā:
(221)  Trōius Aenēās tua nōs ad līmina mīsit.
(222)  quanta per Īdaeōs saevīs effūsa Mycēnīs
(223)  tempestās ierit campōs, quibus āctus uterque
(224)  Eurōpae atque Asiae fātīs concurrerit orbis,
(225)  audiit et sī quem tellūs extrēma refūsō
(226)  summovet Ōceanō et sī quem extenta plagārum
(227)  quattuor in mediō dirimit plaga sōlis inīquī.
(228)  dīluviō ex illō tot vasta per aequora vectī
(229)  dīs sēdem exiguam patriīs lītusque rogāmus
(230)  innocuum et cūnctīs undamque auramque patentem.
(231)  nōn erimus rēgnō indecorēs, nec vestra ferētur
(232)  fāma levis tantīque abolescet grātia factī,
(233)  nec Trōjam Ausoniōs gremiō excēpisse pigēbit.
(234)  fāta per Aenēae jūrō dextramque potentem,
(235)  sīve fidē seu quis bellō est expertus et armīs:
(236)  multī nōs populī, multae (nē temne, quod ultrō
(237)  praeferimus manibus vittās ac verba precantia)
(238)  et petiēre sibi et voluēre adjungere gentēs;
(239)  sed nōs fāta deum vestrās exquīrere terrās
(240)  imperiīs ēgēre suīs. hinc Dardanus ortus,
(241)  hūc repetit jussīsque ingentibus urget Apollō
(242)  Tyrrhēnum ad Thybrim et fontis vada sacra Numīcī.
(243)  dat tibi praetereā fortūnae parva priōris
(244)  mūnera, rēliquiās Trōjā ex ārdente receptās.
(245)  hōc pater Anchīsēs aurō lībābat ad ārās,
(246)  hoc Priamī gestāmen erat cum jūra vocātīs
(247)  mōre daret populīs, scēptrumque sacerque tiārās
(248)  Īliadumque labor vestēs.’
(249)  Tālibus Īlioneī dictīs dēfīxa Latīnus
(250)  obtūtū tenet ōra solōque immōbilis haeret,
(251)  intentōs volvēns oculōs. nec purpura rēgem
(252)  picta movet nec scēptra movent Priamēia tantum
(253)  quantum in cōnubiō nātae thalamōque morātur,
(254)  et veteris Faunī volvit sub pectore sortem:
(255)  hunc illum fātīs externā ab sēde profectum
(256)  portendī generum paribusque in rēgna vocārī
(257)  auspiciīs, huic prōgeniem virtūte futūram
(258)  ēgregiam et tōtum quae vīribus occupet orbem.
(259)  tandem laetus ait: ‘dī nostra incepta secundent
(260)  auguriumque suum! dabitur, Trōjāne, quod optās.
(261)  mūnera nec spernō: nōn vōbīs rēge Latīnō
(262)  dīvitis ūber agrī Trōjaeve opulentia dēerit.
(263)  ipse modo Aenēās, nostrī sī tanta cupīdō est,
(264)  sī jungī hospitiō properat sociusque vocārī,
(265)  adveniat, vultūs nēve exhorrēscat amīcōs:
(266)  pars mihi pācis erit dextram tetigisse tyrannī.
(267)  vōs contrā rēgī mea nunc mandāta referte:
(268)  est mihi nāta, virō gentis quam jungere nostrae
(269)  nōn patriō ex adytō sortēs, nōn plūrima caelō
(270)  mōnstra sinunt; generōs externīs adfore ab ōrīs,
(271)  hoc Latiō restāre canunt, quī sanguine nostrum
(272)  nōmen in astra ferant. hunc illum poscere fāta
(273)  et reor et, sī quid vērī mēns augurat, optō.’
(274)  haec effātus equōs numerō pater ēligit omnī
(275)  (stābant ter centum nitidī in praesēpibus altīs);
(276)  omnibus extemplō Teucrīs jubet ōrdine dūcī
(277)  īnstrātōs ostrō ālipedēs pictīsque tapētīs
(278)  (aurea pectoribus dēmissa monīlia pendent,
(279)  tēctī aurō fulvum mandunt sub dentibus aurum),
(280)  absentī Aenēae currum geminōsque jugālīs
(281)  sēmine ab aetheriō spīrantīs nāribus ignem,
(282)  illōrum dē gente patrī quōs daedala Circē
(283)  suppositā dē mātre nothōs fūrāta creāvit.
(284)  tālibus Aeneadae dōnīs dictīsque Latīnī
(285)  sublīmēs in equīs redeunt pācemque reportant.
(286)  Ecce autem Īnachiīs sēsē referēbat ab Argīs
(287)  saeva Jovis conjūnx aurāsque invecta tenēbat,
(288)  et laetum Aenēān classemque ex aethere longē
(289)  Dardaniam Siculō prōspexit ab usque Pachȳnō.
(290)  mōlīrī jam tēcta videt, jam fīdere terrae,
(291)  dēseruisse ratēs: stetit ācrī fīxa dolōre.
(292)  tum quassāns caput haec effundit pectore dicta:
(293)  ‘heu stirpem invīsam et fātīs contrāria nostrīs
(294)  fāta Phrygum! num Sīgēīs occumbere campīs,
(295)  num captī potuēre capī? num incēnsa cremāvit
(296)  Trōja virōs? mediās aciēs mediōsque per ignīs
(297)  invēnēre viam. at, crēdō, mea nūmina tandem
(298)  fessa jacent, odiīs aut exsaturāta quiēvī.
(299)  quīn etiam patriā excussōs īnfēsta per undās
(300)  ausa sequī et profugīs tōtō mē oppōnere pontō.
(301)  absūmptae in Teucrōs vīrēs caelīque marisque.
(302)  quid Syrtēs aut Scylla mihī, quid vasta Charybdis
(303)  prōfuit? optātō conduntur Thybridis alveō
(304)  sēcūrī pelagī atque meī. Mārs perdere gentem
(305)  immānem Lapithum valuit, concessit in īrās
(306)  ipse deum antīquam genitor Calydōna Diānae,
(307)  quod scelus aut Lapithās tantum aut Calydōna merentem?
(308)  ast ego, magna Jovis conjūnx, nīl linquere inausum
(309)  quae potuī īnfēlīx, quae mēmet in omnia vertī,
(310)  vincor ab Aenēā. quod sī mea nūmina nōn sunt
(311)  magna satis, dubitem haud equidem implōrāre quod usquam est:
(312)  flectere sī nequeō superōs, Acheronta movēbō.
(313)  nōn dabitur rēgnīs, estō, prohibēre Latīnīs,
(314)  atque immōta manet fātīs Lāvīnia conjūnx:
(315)  at trahere atque morās tantīs licet addere rēbus,
(316)  at licet ambōrum populōs exscindere rēgum.
(317)  hāc gener atque socer coeant mercēde suōrum:
(318)  sanguine Trōjānō et Rutulō dōtābere, virgō,
(319)  et Bellōna manet tē prōnuba. nec face tantum
(320)  Cissēis praegnās ignīs ēnīxa jugālīs;
(321)  quīn īdem Venerī partus suus et Paris alter,
(322)  fūnestaeque iterum recidīva in Pergama taedae.’
(323)  Haec ubi dicta dedit, terrās horrenda petīvit;
(324)  lūctificam Allēctō dīrārum ab sēde deārum
(325)  īnfernīsque ciet tenebrīs, cui trīstia bella
(326)  īraeque īnsidiaeque et crīmina noxia cordī.
(327)  ōdit et ipse pater Plūtōn, ōdēre sorōrēs
(328)  Tartareae mōnstrum: tot sēsē vertit in ōra,
(329)  tam saevae faciēs, tot pullulat ātra colubrīs.
(330)  quam Jūnō hīs acuit verbīs ac tālia fātur:
(331)  ‘hunc mihi dā proprium, virgō sata Nocte, labōrem,
(332)  hanc operam, nē noster honōs īnfrāctave cēdat
(333)  fāma locō, neu cōnubiīs ambīre Latīnum
(334)  Aeneadae possint Italōsve obsīdere fīnīs.
(335)  tū potes ūnanimōs armāre in proelia frātrēs
(336)  atque odiīs versāre domōs, tū verbera tēctīs
(337)  fūnereāsque īnferre facēs, tibi nōmina mīlle,
(338)  mīlle nocendī artēs. fēcundum concute pectus,
(339)  disice compositam pācem, sere crīmina bellī;
(340)  arma velit poscatque simul rapiatque juventūs.’
(341)  Exim Gorgoneīs Allēctō īnfecta venēnīs
(342)  prīncipiō Latium et Laurentis tēcta tyrannī
(343)  celsa petit, tacitumque obsēdit līmen Amātae,
(344)  quam super adventū Teucrum Turnīque hymenaeīs
(345)  fēmineae ārdentem cūraeque īraeque coquēbant.
(346)  huic dea caeruleīs ūnum dē crīnibus anguem
(347)  conicit, inque sinum praecordia ad intima subdit,
(348)  quō furibunda domum mōnstrō permisceat omnem.
(349)  ille inter vestīs et lēvia pectora lāpsus
(350)  volvitur attāctū nūllō, fallitque furentem
(351)  vīpeream īnspīrāns animam; fit tortile collō
(352)  aurum ingēns coluber, fit longae taenia vittae
(353)  innectitque comās et membrīs lūbricus errat.
(354)  ac dum prīma luēs ūdō sublāpsa venēnō
(355)  pertemptat sēnsūs atque ossibus implicat ignem
(356)  necdum animus tōtō percēpit pectore flammam,
(357)  mollius et solitō mātrum dē mōre locūta est,
(358)  multa super nātae lacrimāns Phrygiīsque hymenaeīs:
(359)  ‘exulibusne datur dūcenda Lavīnia Teucrīs,
(360)  ō genitor, nec tē miseret nātaeque tuīque?
(361)  nec mātris miseret, quam prīmō Aquilōne relinquet
(362)  perfidus alta petēns abductā virgine praedō?
(363)  at nōn sīc Phrygius penetrat Lacedaemona pāstor,
(364)  Lēdaeamque Helenam Trōjānās vēxit ad urbēs?
(365)  quid tua sāncta fidēs? quid cūra antīqua tuōrum
(366)  et cōnsanguineō totiēns data dextera Turnō?
(367)  sī gener externā petitur dē gente Latīnīs,
(368)  idque sedet, Faunīque premunt tē jussa parentis,
(369)  omnem equidem scēptrīs terram quae lībera nostrīs
(370)  dissidet externam reor et sīc dīcere dīvōs.
(371)  et Turnō, sī prīma domūs repetātur orīgō,
(372)  Īnachus Ācrisiusque patrēs mediaeque Mycēnae.’
(373)  Hīs ubi nēquīquam dictīs experta Latīnum
(374)  contrā stāre videt, penitusque in vīscera lāpsum
(375)  serpentis furiāle malum tōtamque pererrat,
(376)  tum vērō īnfēlīx ingentibus excita mōnstrīs
(377)  immēnsam sine mōre furit lymphāta per urbem.
(378)  ceu quondam tortō volitāns sub verbere turbō,
(379)  quem puerī magnō in gȳrō vacua ātria circum
(380)  intentī lūdō exercent. ille āctus habēnā
(381)  curvātīs fertur spatiīs; stupet īnscia suprā
(382)  impūbēsque manus mīrāta volūbile buxum;
(383)  dant animōs plāgae: nōn cursū sēgnior illō
(384)  per mediās urbēs agitur populōsque ferōcīs.
(385)  quīn etiam in silvās simulātō nūmine Bacchī
(386)  majus adorta nefās majōremque ōrsa furōrem
(387)  ēvolat et nātam frondōsīs montibus abdit,
(388)  quō thalamum ēripiat Teucrīs taedāsque morētur,
(389)  euhoe Bacche fremēns, sōlum tē virgine dignum
(390)  vōciferāns: etenim mollīs tibi sūmere thyrsōs,
(391)  tē lūstrāre chorō, sacrum tibi pāscere crīnem.
(392)  fāma volat, furiīsque accēnsās pectore mātrēs
(393)  īdem omnīs simul ārdor agit nova quaerere tēcta.
(394)  dēseruēre domōs, ventīs dant colla comāsque;
(395)  ast aliae tremulīs ululātibus aethera complent
(396)  pampineāsque gerunt incīnctae pellibus hastās.
(397)  ipsa inter mediās flagrantem fervida pīnum
(398)  sustinet ac nātae Turnīque canit hymenaeōs
(399)  sanguineam torquēns aciem, torvumque repente
(400)  clāmat: ‘iō mātrēs, audīte, ubi quaeque, Latīnae:
(401)  sī qua piīs animīs manet īnfēlīcis Amātae
(402)  grātia, sī jūris māternī cūra remordet,
(403)  solvite crīnālīs vittās, capite orgia mēcum.’
(404)  tālem inter silvās, inter dēserta ferārum
(405)  rēgīnam Allēctō stimulīs agit undique Bacchī.
(406)  Postquam vīsa satis prīmōs acuisse furōrēs
(407)  cōnsiliumque omnemque domum vertisse Latīnī,
(408)  prōtinus hinc fuscīs trīstis dea tollitur ālīs
(409)  audācis Rutulī ad mūrōs, quam dīcitur urbem
(410)  Ācrisiōnēīs Danaē fundāsse colōnīs
(411)  praecipitī dēlāta Notō. locus Ardea quondam
(412)  dictus avīs, et nunc magnum manet Ardea nōmen,
(413)  sed fortūna fuit. tēctīs hīc Turnus in altīs
(414)  jam mediam nigrā carpēbat nocte quiētem.
(415)  Allēctō torvam faciem et furiālia membra
(416)  exuit, in vultūs sēsē trānsfōrmat anīlīs
(417)  et frontem obscēnam rūgīs arat, induit albōs
(418)  cum vittā crīnīs, tum rāmum innectit olīvae;
(419)  fit Calybē Jūnōnis anus templīque sacerdōs,
(420)  et juvenī ante oculōs hīs sē cum vōcibus offert:
(421)  ‘Turne, tot incassum fūsōs patiēre labōrēs,
(422)  et tua Dardaniīs trānscrībī scēptra colōnīs?
(423)  rēx tibi conjugium et quaesītās sanguine dōtēs
(424)  abnegat, externusque in rēgnum quaeritur hērēs.
(425)  ī nunc, ingrātīs offer tē, inrīse, perīclīs;
(426)  Tyrrhēnās, ī, sterne aciēs, tege pāce Latīnōs.
(427)  haec adeō tibi mē, placidā cum nocte jacērēs,
(428)  ipsa palam fārī omnipotēns Sāturnia jussit.
(429)  quārē age et armārī pūbem portīsque movērī
(430)  laetus in arma parā, et Phrygiōs quī flūmine pulchrō
(431)  cōnsēdēre ducēs pictāsque exūre carīnās.
(432)  caelestum vīs magna jubet. rēx ipse Latīnus,
(433)  nī dare conjugium et dictō pārēre fatētur,
(434)  sentiat et tandem Turnum experiātur in armīs.’
(435)  Hīc juvenis vātem inrīdēns sīc orsa vicissim
(436)  ōre refert: ‘classīs invectās Thybridis undam
(437)  nōn, ut rēre, meās effūgit nūntius aurīs;
(438)  nē tantōs mihi finge metūs. nec rēgia Jūnō
(439)  immemor est nostrī.
(440)  sed tē victa sitū vērīque effēta senectūs,
(441)  ō māter, cūrīs nēquīquam exercet, et arma
(442)  rēgum inter falsā vātem formīdine lūdit.
(443)  cūra tibī dīvum effigiēs et templa tuērī;
(444)  bella virī pācemque gerent quīs bella gerenda.’
(445)  Tālibus Allēctō dictīs exārsit in īrās.
(446)  at juvenī ōrantī subitus tremor occupat artūs,
(447)  dēriguēre oculī: tot Erīnȳs sībilat hydrīs
(448)  tantaque sē faciēs aperit; tum flammea torquēns
(449)  lūmina cūnctantem et quaerentem dīcere plūra
(450)  reppulit, et geminōs ērēxit crīnibus anguīs,
(451)  verberaque īnsonuit rabidōque haec addidit ōre:
(452)  ‘ēn ego victa sitū, quam vērī effēta senectūs
(453)  arma inter rēgum falsā formīdine lūdit.
(454)  respice ad haec: adsum dīrārum ab sēde sorōrum,
(455)  bella manū lētumque gerō.’
(456)  sīc effāta facem juvenī conjēcit et ātrō
(457)  lūmine fūmantīs fīxit sub pectore taedās.
(458)  ollī somnum ingēns rumpit pavor, ossaque et artūs
(459)  perfundit tōtō prōruptus corpore sūdor.
(460)  arma āmēns fremit, arma torō tēctīsque requīrit;
(461)  saevit amor ferrī et scelerāta īnsānia bellī,
(462)  īra super: magnō velutī cum flamma sonōre
(463)  virgea suggeritur costīs undantis aēnī
(464)  exsultantque aestū laticēs, furit intus aquāī
(465)  fūmidus atque altē spūmīs exūberat amnis,
(466)  nec jam sē capit unda, volat vapor āter ad aurās.
(467)  ergō iter ad rēgem pollūtā pāce Latīnum
(468)  indīcit prīmīs juvenum et jubet arma parārī,
(469)  tūtārī Ītaliam, dētrūdere fīnibus hostem;
(470)  sē satis ambōbus Teucrīsque venīre Latīnīsque.
(471)  haec ubi dicta dedit dīvōsque in vōta vocāvit,
(472)  certātim sēsē Rutulī exhortantur in arma.
(473)  hunc decus ēgregium fōrmae movet atque juventae,
(474)  hunc atavī rēgēs, hunc clārīs dextera factīs.
(475)  Dum Turnus Rutulōs animīs audācibus implet,
(476)  Allēctō in Teucrōs Stygiīs sē concitat ālīs,
(477)  arte novā, speculāta locum, quō lītore pulcher
(478)  īnsidiīs cursūque ferās agitābat Iūlus.
(479)  hīc subitam canibus rabiem Cōcȳtia virgō
(480)  obicit et nōtō nārīs contingit odōre,
(481)  ut cervum ārdentēs agerent; quae prīma labōrum
(482)  causa fuit bellōque animōs accendit agrestīs.
(483)  cervus erat fōrmā praestantī et cornibus ingēns,
(484)  Tyrrhīdae puerī quem mātris ab ūbere raptum
(485)  nūtrībant Tyrrhusque pater, cui rēgia pārent
(486)  armenta et lātē cūstōdia crēdita campī.
(487)  adsuētum imperiīs soror omnī Silvia cūrā
(488)  mollibus intexēns ōrnābat cornua sertīs,
(489)  pectēbatque ferum pūrōque in fonte lavābat.
(490)  ille manum patiēns mēnsaeque adsuētus erīlī
(491)  errābat silvīs rūrsusque ad līmina nōta
(492)  ipse domum sērā quamvīs sē nocte ferēbat.
(493)  hunc procul errantem rabidae vēnantis Iūlī
(494)  commōvēre canēs, fluviō cum forte secundō
(495)  dēflueret rīpāque aestūs viridante levāret.
(496)  ipse etiam eximiae laudis succēnsus amōre
(497)  Ascanius curvō dērēxit spīcula cornū;
(498)  nec dextrae errantī deus āfuit, āctaque multō
(499)  perque uterum sonitū perque īlia vēnit harundō.
(500)  saucius at quadripēs nōta intrā tēcta refūgit
(501)  successitque gemēns stabulīs, questūque cruentus
(502)  atque implōrantī similis tēctum omne replēbat.
(503)  Silvia prīma soror palmīs percussa lacertōs
(504)  auxilium vocat et dūrōs conclāmat agrestīs.
(505)  ollī (pestis enim tacitīs latet aspera silvīs)
(506)  imprōvīsī adsunt, hic torre armātus obustō,
(507)  stīpitis hic gravidī nōdīs; quod cuique repertum
(508)  rīmantī tēlum īra facit. vocat agmina Tyrrhus,
(509)  quadrifidam quercum cuneīs ut forte coāctīs
(510)  scindēbat raptā spīrāns immāne secūrī.
(511)  At saeva ē speculīs tempus dea nacta nocendī
(512)  ardua tēcta petit stabulī et dē culmine summō
(513)  pāstōrāle canit signum cornūque recurvō
(514)  Tartaream intendit vōcem, quā prōtinus omne
(515)  contremuit nemus et silvae īnsonuēre profundae;
(516)  audiit et Triviae longē lacus, audiit amnis
(517)  sulpureā Nār albus aquā fontēsque Velīnī,
(518)  et trepidae mātrēs pressēre ad pectora nātōs.
(519)  tum vērō ad vōcem celerēs, quā būcina signum
(520)  dīra dedit, raptīs concurrunt undique tēlīs
(521)  indomitī agricolae, nec nōn et Trōia pūbēs
(522)  Ascaniō auxilium castrīs effundit apertīs.
(523)  dērēxēre aciēs. nōn jam certāmine agrestī
(524)  stīpitibus dūrīs agitur sudibusve praeustīs,
(525)  sed ferrō ancipitī dēcernunt ātraque lātē
(526)  horrēscit strictīs seges ēnsibus, aeraque fulgent
(527)  sōle lacessītā et lūcem sub nūbila jactant:
(528)  flūctus utī prīmō coepit cum albēscere ventō,
(529)  paulātim sēsē tollit mare et altius undās
(530)  ērigit, inde īmō cōnsurgit ad aethera fundō.
(531)  hīc juvenis prīmam ante aciem strīdente sagittā,
(532)  nātōrum Tyrrhī fuerat quī maximus, Almō,
(533)  sternitur; haesit enim sub gutture vulnus et ūdae
(534)  vōcis iter tenuemque inclūsit sanguine vītam.
(535)  corpora multa virum circā seniorque Galaesus,
(536)  dum pācī medium sē offert, jūstissimus ūnus
(537)  quī fuit Ausoniīsque ōlim dītissimus arvīs:
(538)  quīnque gregēs illī bālantum, quīna redībant
(539)  armenta, et terram centum vertēbat arātrīs.
(540)  Atque ea per campōs aequō dum Mārte geruntur,
(541)  prōmissī dea facta potēns, ubi sanguine bellum
(542)  imbuit et prīmae commīsit fūnera pugnae,
(543)  dēserit Hesperiam et caelī conversa per aurās
(544)  Jūnōnem victrīx adfātur vōce superbā:
(545)  ‘ēn, perfecta tibī bellō discordia trīstī;
(546)  dīc in amīcitiam coeant et foedera jungant.
(547)  quandoquidem Ausoniō respersī sanguine Teucrōs,
(548)  hoc etiam hīs addam, tua sī mihi certa voluntās:
(549)  fīnitimās in bella feram rūmōribus urbēs,
(550)  accendamque animōs īnsānī Mārtis amōre
(551)  undique ut auxiliō veniant; spargam arma per agrōs.’
(552)  tum contrā Jūnō: ‘terrōrum et fraudis abundē est:
(553)  stant bellī causae, pugnātur comminus armīs,
(554)  quae fors prīma dedit sanguis novus imbuit arma.
(555)  tālia conjugia et tālīs celebrent hymenaeōs
(556)  ēgregium Veneris genus et rēx ipse Latīnus.
(557)  tē super aetheriās errāre licentius aurās
(558)  haud pater ille velit, summī rēgnātor Olympī.
(559)  cēde locīs. ego, sī qua super fortūna labōrum est,
(560)  ipsa regam.’ tālīs dederat Sāturnia vōcēs;
(561)  illa autem attollit strīdentīs anguibus ālās
(562)  Cōcȳtīque petit sēdem supera ardua linquēns.
(563)  est locus Ītaliae mediō sub montibus altīs,
(564)  nōbilis et fāmā multīs memorātus in ōrīs,
(565)  Ampsanctī vallēs; dēnsīs hunc frondibus ātrum
(566)  urget utrimque latus nemoris, mediōque fragōsus
(567)  dat sonitum saxīs et tortō vertice torrēns.
(568)  hīc specus horrendum et saevī spīrācula Dītis
(569)  mōnstrantur, ruptōque ingēns Acheronte vorāgō
(570)  pestiferās aperit faucēs, quīs condita Erīnȳs,
(571)  invīsum nūmen, terrās caelumque levābat.
(572)  Nec minus intereā extrēmam Sāturnia bellō
(573)  impōnit rēgīna manum. ruit omnis in urbem
(574)  pāstōrum ex aciē numerus, caesōsque reportant
(575)  Almōnem puerum foedātīque ōra Galaesī,
(576)  implōrantque deōs obtestanturque Latīnum.
(577)  Turnus adest mediōque in crīmine caedis et ignī
(578)  terrōrem ingeminat: Teucrōs in rēgna vocārī,
(579)  stirpem admiscērī Phrygiam, sē līmine pellī.
(580)  tum quōrum attonitae Bacchō nemora āvia mātrēs
(581)  īnsultant thiasīs (neque enim leve nōmen Amātae)
(582)  undique collēctī coeunt Mārtemque fatīgant.
(583)  īlicet īnfandum cūnctī contrā ōmina bellum,
(584)  contrā fāta deum perversō nūmine poscunt.
(585)  certātim rēgis circumstant tēcta Latīnī;
(586)  ille velut pelagō rūpēs immōta resistit,
(587)  ut pelagī rūpēs magnō veniente fragōre,
(588)  quae sēsē multīs circum lātrantibus undīs
(589)  mōle tenet; scopulī nēquīquam et spūmea circum
(590)  saxa fremunt laterīque inlīsa refunditur alga.
(591)  vērum ubi nūlla datur caecum exsuperāre potestās
(592)  cōnsilium, et saevae nūtū Jūnōnis eunt rēs,
(593)  multa deōs aurāsque pater testātus inānīs
(594)  ‘frangimur heu fātīs’ inquit ‘ferimurque procellā!
(595)  ipsī hās sacrilegō pendētis sanguine poenās,
(596)  ō miserī. tē, Turne, nefās, tē trīste manēbit
(597)  supplicium, vōtīsque deōs venerābere sērīs.
(598)  nam mihi parta quiēs, omnisque in līmine portūs
(599)  fūnere fēlīcī spolior.’ nec plūra locūtus
(600)  saepsit sē tēctīs rērumque relīquit habēnās.
(601)  Mōs erat Hesperiō in Latiō, quem prōtinus urbēs
(602)  Albānae coluēre sacrum, nunc maxima rērum
(603)  Rōma colit, cum prīma movent in proelia Mārtem,
(604)  sīve Getīs īnferre manū lacrimābile bellum
(605)  Hyrcānīsve Arabīsve parant, seu tendere ad Indōs
(606)  Aurōramque sequī Parthōsque reposcere signa:
(607)  sunt geminae Bellī portae (sīc nōmine dīcunt)
(608)  rēligiōne sacrae et saevī formīdine Mārtis;
(609)  centum aerei claudunt vectēs aeternaque ferrī
(610)  rōbora, nec cūstōs absistit līmine Jānus.
(611)  hās, ubi certa sedet patribus sententia pugnae,
(612)  ipse Quirīnālī trabeā cīnctūque Gabīnō
(613)  īnsignis reserat strīdentia līmina cōnsul,
(614)  ipse vocat pugnās; sequitur tum cētera pūbēs,
(615)  aereaque adsēnsū cōnspīrant cornua raucō.
(616)  hōc et tum Aeneadīs indīcere bella Latīnus
(617)  mōre jubēbātur trīstīsque reclūdere portās.
(618)  abstinuit tāctū pater āversusque refūgit
(619)  foeda ministeria, et caecīs sē condidit umbrīs.
(620)  tum rēgīna deum caelō dēlāpsa morantīs
(621)  impulit ipsa manū portās, et cardine versō
(622)  Bellī ferrātōs rumpit Sāturnia postīs.
(623)  ārdet inexcīta Ausonia atque immōbilis ante;
(624)  pars pedes īre parat campīs, pars arduus altīs
(625)  pulverulentus equīs furit; omnēs arma requīrunt.
(626)  pars lēvīs clipeōs et spīcula lūcida tergent
(627)  arvīnā pinguī subiguntque in cōte secūrīs;
(628)  signaque ferre juvat sonitūsque audīre tubārum.
(629)  quīnque adeō magnae positīs incūdibus urbēs
(630)  tēla novant, Ātīna potēns Tīburque superbum,
(631)  Ardea Crustumerīque et turrigerae Antemnae.
(632)  tegmina tūta cavant capitum flectuntque salignās
(633)  umbōnum crātīs; aliī thōrācas aēnōs
(634)  aut lēvīs ocreās lentō dūcunt argentō;
(635)  vōmeris hūc et falcis honōs, hūc omnis arātrī
(636)  cessit amor; recoquunt patriōs fornācibus ēnsīs.
(637)  classica jamque sonant, it bellō tessera signum;
(638)  hic galeam tēctīs trepidus rapit, ille trementīs
(639)  ad juga cōgit equōs, clipeumque aurōque trilīcem
(640)  lōrīcam induitur fīdōque accingitur ēnse.
(641)  Pandite nunc Helicōna, deae, cantūsque movēte,
(642)  quī bellō excītī rēgēs, quae quemque secūtae
(643)  complērint campōs aciēs, quibus Ītala jam tum
(644)  flōruerit terra alma virīs, quibus ārserit armīs;
(645)  et meministis enim, dīvae, et memorāre potestis;
(646)  ad nōs vix tenuis fāmae perlābitur aura.
(647)  Prīmus init bellum Tyrrhēnīs asper ab ōrīs
(648)  contemptor dīvum Mēzentius agminaque armat.
(649)  fīlius huic juxtā Lausus, quō pulchrior alter
(650)  nōn fuit exceptō Laurentis corpore Turnī;
(651)  Lausus, equum domitor dēbellātorque ferārum,
(652)  dūcit Agyllīnā nēquīquam ex urbe secūtōs
(653)  mīlle virōs, dignus patriīs quī laetior esset
(654)  imperiīs et cui pater haud Mēzentius esset.
(655)  Post hōs īnsignem palmā per grāmina currum
(656)  victōrēsque ostentat equōs satus Hercule pulchrō
(657)  pulcher Aventīnus, clipeōque īnsigne paternum
(658)  centum anguīs cīnctamque gerit serpentibus Hydram;
(659)  collis Aventīnī silvā quem Rhēa sacerdōs
(660)  fūrtīvum partū sub lūminis ēdidit ōrās,
(661)  mixta deō mulier, postquam Laurentia victor
(662)  Gēryone exstīnctō Tīrynthius attigit arva,
(663)  Tyrrhēnōque bovēs in flūmine lāvit Hibērās.
(664)  pīla manū saevōsque gerunt in bella dolōnēs,
(665)  et teretī pugnant mucrōne verūque Sabellō.
(666)  ipse pedes, tegimen torquēns immāne leōnis,
(667)  terribilī impexum saetā cum dentibus albīs
(668)  indūtus capitī, sīc rēgia tēcta subībat,
(669)  horridus Herculeōque umerōs innexus amictū.
(670)  Tum geminī frātrēs Tīburtia moenia linquunt,
(671)  frātris Tīburtī dictam cognōmine gentem,
(672)  Cātillusque ācerque Corās, Argīva juventūs,
(673)  et prīmam ante aciem dēnsa inter tēla feruntur:
(674)  ceu duo nūbigenae cum vertice montis ab altō
(675)  dēscendunt Centaurī Homolēn Othrymque nivālem
(676)  linquentēs cursū rapidō; dat euntibus ingēns
(677)  silva locum et magnō cēdunt virgulta fragōre.
(678)  Nec Praenestīnae fundātor dēfuit urbis,
(679)  Volcānō genitum pecora inter agrestia rēgem
(680)  inventumque focīs omnis quem crēdidit aetās,
(681)  Caeculus. hunc legiō lātē comitātur agrestis:
(682)  quīque altum Praeneste virī quīque arva Gabīnae
(683)  Jūnōnis gelidumque Aniēnem et rōscida rīvīs
(684)  Hernica saxa colunt, quōs dīves Anagnia pāscis,
(685)  quōs Amasēne pater. nōn illīs omnibus arma
(686)  nec clipeī currūsve sonant; pars maxima glandēs
(687)  līventis plumbī spargit, pars spīcula gestat
(688)  bīna manū, fulvōsque lupī dē pelle galērōs
(689)  tegmen habent capitī; vestīgia nūda sinistrī
(690)  īnstituēre pedis, crūdus tegit altera pērō.
(691)  At Messāpus, equum domitor, Neptūnia prōlēs,
(692)  quem neque fās ignī cuiquam nec sternere ferrō,
(693)  jam prīdem residēs populōs dēsuētaque bellō
(694)  agmina in arma vocat subitō ferrumque retractat.
(695)  hī Fescennīnās aciēs Aequōsque Faliscōs,
(696)  hī Sōractis habent arcēs Flāvīniaque arva
(697)  et Ciminī cum monte lacum lūcōsque Capēnōs.
(698)  ībant aequātī numerō rēgemque canēbant:
(699)  ceu quondam niveī liquida inter nūbila cycnī
(700)  cum sēsē ē pāstū referunt et longa canōrōs
(701)  dant per colla modōs, sonat amnis et Āsia longē
(702)  pulsa palūs.
(703)  nec quisquam aerātās aciēs exāmine tantō
(704)  miscērī putet, āeriam sed gurgite ab altō
(705)  urgērī volucrum raucārum ad lītora nūbem.
(706)  Ecce Sabīnōrum prīscō dē sanguine magnum
(707)  agmen agēns Clausus magnīque ipse agminis īnstar,
(708)  Claudia nunc ā quō diffunditur et tribus et gēns
(709)  per Latium, postquam in partem data Rōma Sabīnīs.
(710)  ūnā ingēns Amiterna cohors prīscīque Quirītēs,
(711)  Ērētī manus omnis olīviferaeque Mutuscae;
(712)  quī Nōmentum urbem, quī Rōsea rūra Velīnī,
(713)  quī Tetricae horrentīs rūpēs montemque Sevērum
(714)  Casperiamque colunt Forulōsque et flūmen Himellae,
(715)  quī Tiberim Fabarimque bibunt, quōs frīgida mīsit
(716)  Nursia, et Ortīnae classēs populīque Latīnī,
(717)  quōsque secāns īnfaustum interluit Allia nōmen:
(718)  quam multī Libycō volvuntur marmore flūctūs
(719)  saevus ubi Ōrīōn hībernīs conditur undīs,
(720)  vel cum sōle novō dēnsae torrentur aristae
(721)  aut Hermī campō aut Lyciae flāventibus arvīs.
(722)  scūta sonant pulsūque pedum conterrita tellūs.
(723)  Hinc Agamemnonius, Trōjānī nōminis hostis,
(724)  currū jungit Halaesus equōs Turnōque ferōcīs
(725)  mīlle rapit populōs, vertunt fēlīcia Bacchō
(726)  Massica quī rāstrīs, et quōs dē collibus altīs
(727)  Auruncī mīsēre patrēs Sidicīnaque juxtā
(728)  aequora, quīque Calēs linquunt amnisque vadōsī
(729)  accola Volturnī, pariterque Satīculus asper
(730)  Oscōrumque manus. teretēs sunt aclydes illīs
(731)  tēla, sed haec lentō mōs est aptāre flagellō.
(732)  laevās caetra tegit, falcātī comminus ēnsēs.
(733)  Nec tū carminibus nostrīs indictus abībis,
(734)  Oebale, quem generāsse Telōn Sēbēthide nymphā
(735)  fertur, Tēleboum Capreās cum rēgna tenēret,
(736)  jam senior; patriīs sed nōn et fīlius arvīs
(737)  contentus lātē jam tum diciōne premēbat
(738)  Sarrastīs populōs et quae rigat aequora Sarnus,
(739)  quīque Rufrās Batulumque tenent atque arva Celemnae,
(740)  et quōs māliferae dēspectant moenia Abellae,
(741)  Teutonicō rītū solitī torquēre catējās;
(742)  tegmina quīs capitum raptus dē sūbere cortex
(743)  aerātaeque micant peltae, micat aereus ēnsis.
(744)  Et tē montōsae mīsēre in proelia Nersae,
(745)  Ufēns, īnsignem fāmā et fēlīcibus armīs,
(746)  horrida praecipuē cui gēns adsuētaque multō
(747)  vēnātū nemorum, dūrīs Aequīcula glaebīs.
(748)  armātī terram exercent semperque recentīs
(749)  convectāre juvat praedās et vīvere raptō.
(750)  Quīn et Marruviā vēnit dē gente sacerdōs
(751)  fronde super galeam et fēlīcī cōmptus olīvā
(752)  Archippī rēgis missū, fortissimus Umbrō,
(753)  vīpereō generī et graviter spīrantibus hydrīs
(754)  spargere quī somnōs cantūque manūque solēbat,
(755)  mulcēbatque īrās et morsūs arte levābat.
(756)  sed nōn Dardaniae medicārī cuspidis ictum
(757)  ēvaluit neque eum jūvēre in vulnera cantūs
(758)  somniferī et Marsīs quaesītae montibus herbae.
(759)  tē nemus Angitiae, vitreā tē Fūcinus undā,
(760)  tē liquidī flēvēre lacūs.
(761)  Ībat et Hippolytī prōlēs pulcherrima bellō,
(762)  Virbius, īnsignem quem māter Arīcia mīsit,
(763)  ēductum Ēgeriae lūcīs ūmentia circum
(764)  lītora, pinguis ubi et plācābilis āra Diānae.
(765)  namque ferunt fāmā Hippolytum, postquam arte novercae
(766)  occiderit patriāsque explērit sanguine poenās
(767)  turbātīs distractus equīs, ad sīdera rūrsus
(768)  aetheria et superās caelī vēnisse sub aurās,
(769)  Paeoniīs revocātum herbīs et amōre Diānae.
(770)  tum pater omnipotēns aliquem indignātus ab umbrīs
(771)  mortālem īnfernīs ad lūmina surgere vītae,
(772)  ipse repertōrem medicīnae tālis et artis
(773)  fulmine Phoebigenam Stygiās dētrūsit ad undās.
(774)  at Trivia Hippolytum sēcrētīs alma recondit
(775)  sēdibus et nymphae Ēgeriae nemorīque relēgat,
(776)  sōlus ubi in silvīs Italīs ignōbilis aevum
(777)  exigeret versōque ubi nōmine Virbius esset.
(778)  unde etiam templō Triviae lūcīsque sacrātīs
(779)  cornipedēs arcentur equī, quod lītore currum
(780)  et juvenem mōnstrīs pavidī effūdēre marīnīs.
(781)  fīlius ārdentīs haud sētius aequore campī
(782)  exercēbat equōs currūque in bella ruēbat.
(783)  Ipse inter prīmōs praestantī corpore Turnus
(784)  vertitur arma tenēns et tōtō vertice suprā est.
(785)  cui triplicī crīnīta jubā galea alta Chimaeram
(786)  sustinet Aetnaeōs efflantem faucibus ignīs;
(787)  tam magis illa fremēns et trīstibus effera flammīs
(788)  quam magis effūsō crūdēscunt sanguine pugnae.
(789)  at lēvem clipeum sublātīs cornibus Īō
(790)  aurō īnsignībat, jam saetīs obsita, jam bōs,
(791)  argūmentum ingēns, et cūstōs virginis Argus,
(792)  caelātāque amnem fundēns pater Īnachus urnā.
(793)  īnsequitur nimbus peditum clipeātaque tōtīs
(794)  agmina dēnsentur campīs, Argīvaque pūbēs
(795)  Auruncaeque manūs, Rutulī veterēsque Sicānī,
(796)  et Sacrānae aciēs et pictī scūta Labīcī;
(797)  quī saltūs, Tiberīne, tuōs sacrumque Numīcī
(798)  lītus arant Rutulōsque exercent vōmere collīs
(799)  Circaeumque jugum, quīs Juppiter Ānxurus arvīs
(800)  praesidet et viridī gaudēns Fērōnia lūcō;
(801)  quā Saturae jacet ātra palūs gelidusque per īmās
(802)  quaerit iter vallīs atque in mare conditur Ufēns.
(803)  Hōs super advēnit Volscā dē gente Camilla
(804)  agmen agēns equitum et flōrentīs aere catervās,
(805)  bellātrīx, nōn illa colō calathīsve Minervae
(806)  fēmineās adsuēta manūs, sed proelia virgō
(807)  dūra patī cursūque pedum praevertere ventōs.
(808)  illa vel intāctae segetis per summa volāret
(809)  grāmina nec tenerās cursū laesisset aristās,
(810)  vel mare per medium flūctū suspēnsa tumentī
(811)  ferret iter celerīs nec tingeret aequore plantās.
(812)  illam omnis tēctīs agrīsque effūsa juventūs
(813)  turbaque mīrātur mātrum et prōspectat euntem,
(814)  attonitīs inhiāns animīs ut rēgius ostrō
(815)  vēlet honōs lēvīs umerōs, ut fībula crīnem
(816)  aurō internectat, Lyciam ut gerat ipsa pharetram
(817)  et pāstōrālem praefīxā cuspide myrtum.
