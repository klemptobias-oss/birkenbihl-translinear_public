(1)  Atque ea dīversā penitus dum parte geruntur,
(2)  Īrim dē caelō mīsit Sāturnia Jūnō
(3)  audācem ad Turnum. lūcō tum forte parentis
(4)  Pīlumnī Turnus sacrātā valle sedēbat.
(5)  ad quem sīc roseō Thaumantias ōre locūta est:
(6)  ‘Turne, quod optantī dīvum prōmittere nēmō
(7)  audēret, volvenda diēs ēn attulit ultrō.
(8)  Aenēās urbe et sociīs et classe relictā
(9)  scēptra Palātīnī sēdemque petit Euandrī.
(10)  nec satis: extrēmās Corythī penetrāvit ad urbēs
(11)  Lȳdōrumque manum, collēctōs armat agrestīs.
(12)  quid dubitās? nunc tempus equōs, nunc poscere currūs.
(13)  rumpe morās omnīs et turbāta arripe castra.’
(14)  dīxit, et in caelum paribus sē sustulit ālīs
(15)  ingentemque fugā secuit sub nūbibus arcum.
(16)  agnōvit juvenis duplicīsque ad sīdera palmās
(17)  sustulit ac tālī fugientem est vōce secūtus:
(18)  ‘Īri, decus caelī, quis tē mihi nūbibus actam
(19)  dētulit in terrās? unde haec tam clāra repente
(20)  tempestās? medium videō discēdere caelum
(21)  pālantīsque polō stēllās. sequor ōmina tanta,
(22)  quisquis in arma vocās.’ et sīc effātus ad undam
(23)  prōcessit summōque hausit dē gurgite lymphās
(24)  multa deōs ōrāns, onerāvitque aethera vōtīs.
(25)  Jamque omnis campīs exercitus ībat apertīs
(26)  dīves equum, dīves pictāī vestis et aurī;
(27)  Messāpus prīmās aciēs, postrēma coercent
(28)  Tyrrhīdae juvenēs, mediō dux agmine Turnus:
(29)  vertitur arma tenēns et tōtō vertice suprā est
(30)  ceu septem surgēns sēdātīs amnibus altus
(31)  per tacitum Gangēs aut pinguī flūmine Nīlus
(32)  cum refluit campīs et jam sē condidit alveō.
(33)  hīc subitam nigrō glomerārī pulvere nūbem
(34)  prōspiciunt Teucrī ac tenebrās īnsurgere campīs.
(35)  prīmus ab adversā conclāmat mōle Caīcus:
(36)  ‘quis globus, ō cīvēs, cālīgine volvitur ātrā?
(37)  ferte citī ferrum, date tēla, ascendite mūrōs,
(38)  hostis adest, heia!’ ingentī clāmōre per omnīs
(39)  condunt sē Teucrī portās et moenia complent.
(40)  namque ita discēdēns praecēperat optimus armīs
(41)  Aenēās: sī qua intereā fortūna fuisset,
(42)  neu struere audērent aciem neu crēdere campō;
(43)  castra modo et tūtōs servārent aggere mūrōs.
(44)  ergō etsī cōnferre manum pudor īraque mōnstrat,
(45)  obiciunt portās tamen et praecepta facessunt,
(46)  armātīque cavīs exspectant turribus hostem.
(47)  Turnus, ut ante volāns tardum praecesserat agmen
(48)  vīgintī lectīs equitum comitātus et urbī
(49)  imprōvīsus adest, maculīs quem Thrācius albīs
(50)  portat equus cristāque tegit galea aurea rubrā,
(51)  ‘ecquis erit mēcum, juvenēs, quī prīmus in hostem?
(52)  ēn,’ ait et jaculum attorquēns ēmittit in aurās,
(53)  prīncipium pugnae, et campō sēsē arduus īnfert.
(54)  clāmōre excipiunt sociī fremitūque sequuntur
(55)  horrisonō; Teucrum mīrantur inertia corda,
(56)  nōn aequō dare sē campō, nōn obvia ferre
(57)  arma virōs, sed castra fovēre. hūc turbidus atque hūc
(58)  lūstrat equō mūrōs aditumque per āvia quaerit.
(59)  ac velutī plēnō lupus īnsidiātus ovīlī
(60)  cum fremit ad caulās ventōs perpessus et imbrīs
(61)  nocte super mediā; tūtī sub mātribus agnī
(62)  bālātum exercent, ille asper et improbus īrā
(63)  saevit in absentīs; collēcta fatīgat edendī
(64)  ex longō rabiēs et siccae sanguine faucēs:
(65)  haud aliter Rutulō mūrōs et castra tuentī
(66)  ignēscunt īrae, dūrīs dolor ossibus ārdet.
(67)  quā temptet ratiōne aditūs, et quae via clausōs
(68)  excutiat Teucrōs vāllō atque effundat in aequor?
(69)  classem, quae laterī castrōrum adjūncta latēbat,
(70)  aggeribus saeptam circum et fluviālibus undīs,
(71)  invādit sociōsque incendia poscit ovantīs
(72)  atque manum pīnū flagrantī fervidus implet.
(73)  tum vērō incumbunt (urget praesentia Turnī),
(74)  atque omnis facibus pūbēs accingitur ātrīs.
(75)  dīripuēre focōs: piceum fert fūmida lūmen
(76)  taeda et commixtam Volcānus ad astra favīllam.
(77)  Quis deus, ō Mūsae, tam saeva incendia Teucrīs
(78)  āvertit? tantōs ratibus quis dēpulit ignīs?
(79)  dīcite: prīsca fidēs factō, sed fāma perennis.
(80)  tempore quō prīmum Phrygiā fōrmābat in Īdā
(81)  Aenēās classem et pelagī petere alta parābat,
(82)  ipsa deum fertur genetrīx Berecyntia magnum
(83)  vōcibus hīs adfāta Jovem: ‘dā, nāte, petentī,
(84)  quod tua cāra parēns domitō tē poscit Olympō.
(85)  pīnea silva mihī multōs dīlēcta per annōs,
(86)  lūcus in arce fuit summā, quō sacra ferēbant,
(87)  nigrantī piceā trabibusque obscūrus acernīs.
(88)  hās ego Dardaniō juvenī, cum classis egēret,
(89)  laeta dedī; nunc sollicitam timor ānxius angit.
(90)  solve metūs atque hoc precibus sine posse parentem,
(91)  nē cursū quassātae ūllō neu turbine ventī
(92)  vincantur: prōsit nostrīs in montibus ortās.’
(93)  fīlius huic contrā, torquet quī sīdera mundī:
(94)  ‘ō genetrīx, quō fāta vocās? aut quid petis istīs?
(95)  mortālīne manū factae immortāle carīnae
(96)  fās habeant? certusque incerta perīcula lūstret
(97)  Aenēās? cui tanta deō permissa potestās?
(98)  immō, ubi dēfūnctae fīnem portūsque tenēbunt
(99)  Ausoniōs ōlim, quaecumque ēvāserit undīs
(100)  Dardaniumque ducem Laurentia vēxerit arva,
(101)  mortālem ēripiam fōrmam magnīque jubēbō
(102)  aequoris esse deās, quālis Nērēia Dōtō
(103)  et Galatēa secant spūmantem pectore pontum.’
(104)  dīxerat idque ratum Stygiī per flūmina frātris,
(105)  per pice torrentīs ātrāque vorāgine rīpās
(106)  adnuit, et tōtum nūtū tremefēcit Olympum.
(107)  Ergō aderat prōmissa diēs et tempora Parcae
(108)  dēbita complērant, cum Turnī injūria Mātrem
(109)  admonuit ratibus sacrīs dēpellere taedās.
(110)  hīc prīmum nova lūx oculīs offulsit et ingēns
(111)  vīsus ab Aurōrā caelum trānscurrere nimbus
(112)  Īdaeīque chorī; tum vōx horrenda per aurās
(113)  excidit et Trōum Rutulōrumque agmina complet:
(114)  ‘nē trepidāte meās, Teucrī, dēfendere nāvīs
(115)  nēve armāte manūs; maria ante exūrere Turnō
(116)  quam sacrās dabitur pīnūs. vōs īte solūtae,
(117)  īte deae pelagī; genetrīx jubet.’ et sua quaeque
(118)  continuō puppēs abrumpunt vincula rīpīs
(119)  delphīnumque modō dēmersīs aequora rōstrīs
(120)  īma petunt. hinc virgineae (mīrābile mōnstrum)
(121)  quot prius aerātae steterant ad lītora prōrae
(122)  reddunt sē totidem faciēs pontōque feruntur.
(123)  Obstipuēre animīs Rutulī, conterritus ipse
(124)  turbātīs Messāpus equīs, cūnctātur et amnis
(125)  rauca sonāns revocatque pedem Tiberīnus ab altō.
(126)  at nōn audācī Turnō fīdūcia cessit;
(127)  ultrō animōs tollit dictīs atque increpat ultrō:
(128)  ‘Trōjānōs haec mōnstra petunt, hīs Juppiter ipse
(129)  auxilium solitum ēripuit: nōn tēla neque ignīs
(130)  exspectant Rutulōs. ergō maria invia Teucrīs,
(131)  nec spēs ūlla fugae: rērum pars altera adēmpta est,
(132)  terra autem in nostrīs manibus, tot mīlia gentēs
(133)  arma ferunt Italae. nīl mē fātālia terrent,
(134)  sī qua Phryges prae sē jactant, respōnsa deōrum;
(135)  sat fātīs Venerīque datum, tetigēre quod arva
(136)  fertilis Ausoniae Trōes. sunt et mea contrā
(137)  fāta mihī, ferrō scelerātam exscindere gentem
(138)  conjuge praereptā; nec sōlōs tangit Atrīdās
(139)  iste dolor, sōlīsque licet capere arma Mycēnīs.
(140)  “sed periisse semel satis est”: peccāre fuisset
(141)  ante satis, penitus modo nōn genus omne perōsōs
(142)  fēmineum. quibus haec mediī fīdūcia vallī
(143)  fossārumque morae, lētī discrīmina parva,
(144)  dant animōs; at nōn vīdērunt moenia Trōjae
(145)  Neptūnī fabricāta manū cōnsīdere in ignīs?
(146)  sed vōs, ō lectī, ferrō quī scindere vallum
(147)  apparat et mēcum invādit trepidantia castra?
(148)  nōn armīs mihi Volcānī, nōn mīlle carīnīs
(149)  est opus in Teucrōs. addant sē prōtinus omnēs
(150)  Etrūscī sociōs. tenebrās et inertia fūrta
(151)  Palladiī caesīs lātē cūstōdibus arcis
(152)  nē timeant, nec equī caecā condēmur in alvō:
(153)  lūce palam certum est ignī circumdare mūrōs.
(154)  haud sibi cum Danaīs rem faxo et pūbe Pelasgā
(155)  esse ferant, decimum quōs distulit Hector in annum.
(156)  nunc adeō, melior quoniam pars ācta diēī,
(157)  quod superest, laetī bene gestīs corpora rēbus
(158)  prōcūrāte, virī, et pugnam spērāte parārī.’
(159)  intereā vigilum excubiīs obsīdere portās
(160)  cūra datur Messāpō et moenia cingere flammīs.
(161)  bis septem Rutulī mūrōs quī mīlite servent
(162)  dēlēctī, ast illōs centēnī quemque sequuntur
(163)  purpureī cristīs juvenēs aurōque coruscī.
(164)  discurrunt variantque vicēs, fūsīque per herbam
(165)  indulgent vīnō et vertunt crātēras aēnōs.
(166)  conlūcent ignēs, noctem cūstōdia dūcit
(167)  īnsomnem lūdō.
(168)  Haec super ē vāllō prōspectant Trōes et armīs
(169)  alta tenent, nec nōn trepidī formīdine portās
(170)  explōrant pontīsque et prōpugnācula jungunt,
(171)  tēla gerunt. īnstat Mnēstheus ācerque Serestus,
(172)  quōs pater Aenēās, sī quando adversa vocārent,
(173)  rēctōrēs juvenum et rērum dedit esse magistrōs.
(174)  omnis per mūrōs legiō sortīta perīclum
(175)  excubat exercetque vicēs, quod cuique tuendum est.
(176)  Nīsus erat portae cūstōs, ācerrimus armīs,
(177)  Hyrtacidēs, comitem Aenēae quem mīserat Īda
(178)  vēnātrīx jaculō celerem levibusque sagittīs,
(179)  et juxtā comes Euryalus, quō pulchrior alter
(180)  nōn fuit Aeneadum Trōjāna neque induit arma,
(181)  ōra puer prīmā signāns intōnsa juventā.
(182)  hīs amor ūnus erat pariterque in bella ruēbant;
(183)  tum quoque commūnī portam statiōne tenēbant.
(184)  Nīsus ait: ‘dīne hunc ārdōrem mentibus addunt,
(185)  Euryale, an sua cuique deus fit dīra cupīdō?
(186)  aut pugnam aut aliquid jamdūdum invādere magnum
(187)  mēns agitat mihi, nec placidā contenta quiēte est.
(188)  cernis quae Rutulōs habeat fīdūcia rērum:
(189)  lūmina rāra micant, somnō vīnōque solūtī
(190)  prōcubuēre, silent lātē loca. percipe porrō
(191)  quid dubitem et quae nunc animō sententia surgat.
(192)  Aenēān accīrī omnēs, populusque patrēsque,
(193)  exposcunt, mittīque virōs quī certa reportent.
(194)  sī tibi quae poscō prōmittunt (nam mihi factī
(195)  fāma sat est), tumulō videor reperīre sub illō
(196)  posse viam ad mūrōs et moenia Pallantēa.’
(197)  obstipuit magnō laudum percussus amōre
(198)  Euryalus, simul hīs ārdentem adfātur amīcum:
(199)  ‘mēne igitur socium summīs adjungere rēbus,
(200)  Nīse, fugis? sōlum tē in tanta perīcula mittam?
(201)  nōn ita mē genitor, bellīs adsuētus Opheltēs,
(202)  Argolicum terrōrem inter Trōjaeque labōrēs
(203)  sublātum ērudiit, nec tēcum tālia gessī
(204)  magnanimum Aenēān et fāta extrēma secūtus:
(205)  est hic, est animus lūcis contemptor et istum
(206)  quī vītā bene crēdat emī, quō tendis, honōrem.’
(207)  Nīsus ad haec: ‘equidem dē tē nīl tāle verēbar,
(208)  nec fās; nōn ita mē referat tibi magnus ovantem
(209)  Juppiter aut quīcumque oculīs haec aspicit aequīs.
(210)  sed sī quis (quae multa vidēs discrīmine tālī)
(211)  sī quis in adversum rapiat cāsusve deusve,
(212)  tē superesse velim, tua vītā dignior aetās.
(213)  sit quī mē raptum pugnā pretiōve redēmptum
(214)  mandet humō, solita aut sī qua id Fortūna vetābit,
(215)  absentī ferat īnferiās decoretque sepulcrō.
(216)  neu mātrī miserae tantī sim causa dolōris,
(217)  quae tē sōla, puer, multīs ē mātribus ausa
(218)  persequitur, magnī nec moenia cūrat Acestae.’
(219)  ille autem: ‘causās nēquīquam nectis inānīs
(220)  nec mea jam mūtāta locō sententia cēdit.
(221)  accelerēmus’ ait, vigilēs simul excitat. illī
(222)  succēdunt servantque vicēs; statiōne relictā
(223)  ipse comes Nīsō graditur rēgemque requīrunt.
(224)  Cētera per terrās omnīs animālia somnō
(225)  laxābant cūrās et corda oblīta labōrum:
(226)  ductōrēs Teucrum prīmī, dēlēcta juventūs,
(227)  cōnsilium summīs rēgnī dē rēbus habēbant,
(228)  quid facerent quisve Aenēae jam nūntius esset.
(229)  stant longīs adnīxī hastīs et scūta tenentēs
(230)  castrōrum et campī mediō. tum Nīsus et ūnā
(231)  Euryalus cōnfestim alacrēs admittier ōrant:
(232)  rem magnam pretiumque morae fore. prīmus Iūlus
(233)  accēpit trepidōs ac Nīsum dīcere jussit.
(234)  tum sīc Hyrtacidēs: ‘audīte ō mentibus aequīs
(235)  Aeneadae, nēve haec nostrīs spectentur ab annīs
(236)  quae ferimus. Rutulī somnō vīnōque sepultī
(237)  conticuēre. locum īnsidiīs cōnspeximus ipsī,
(238)  quī patet in biviō portae quae proxima pontō.
(239)  interruptī ignēs āterque ad sīdera fūmus
(240)  ērigitur. sī fortūnā permittitis ūtī
(241)  quaesītum Aenēān et moenia Pallantēa,
(242)  mox hīc cum spoliīs ingentī caede perāctā
(243)  adfore cernētis. nec nōs via fallit euntīs:
(244)  vīdimus obscūrīs prīmam sub vallibus urbem
(245)  vēnātū adsiduō et tōtum cognōvimus amnem.’
(246)  hīc annīs gravis atque animī mātūrus Alētēs:
(247)  ‘dī patriī, quōrum semper sub nūmine Trōja est,
(248)  nōn tamen omnīnō Teucrōs dēlēre parātis,
(249)  cum tālīs animōs juvenum et tam certa tulistis
(250)  pectora.’ sīc memorāns umerōs dextrāsque tenēbat
(251)  ambōrum et vultum lacrimīs atque ōra rigābat.
(252)  ‘quae vōbīs, quae digna, virī, prō laudibus istīs
(253)  praemia posse rear solvī? pulcherrima prīmum
(254)  dī mōrēsque dabunt vestrī: tum cētera reddet
(255)  āctūtum pius Aenēās atque integer aevī
(256)  Ascanius meritī tantī nōn immemor umquam.’
(257)  ‘immō ego vōs, cui sōla salūs genitōre reductō,’
(258)  excipit Ascanius ‘per magnōs, Nīse, penātīs
(259)  Assaracīque larem et cānae penetrālia Vestae
(260)  obtestor, quaecumque mihī fortūna fidēsque est,
(261)  in vestrīs pōnō gremiīs. revocāte parentem,
(262)  reddite cōnspectum; nihil illō trīste receptō.
(263)  bīna dabō argentō perfecta atque aspera signīs
(264)  pōcula, dēvictā genitor quae cēpit Arisbā,
(265)  et tripodas geminōs, aurī duo magna talenta,
(266)  crātēra antīquum quem dat Sīdōnia Dīdō.
(267)  sī vērō capere Ītaliam scēptrīsque potīrī
(268)  contigerit victōrī et praedae dīcere sortem,
(269)  vīdistī, quō Turnus equō, quibus ībat in armīs
(270)  aureus; ipsum illum, clipeum cristāsque rubentīs
(271)  excipiam sortī, jam nunc tua praemia, Nīse.
(272)  praetereā bis sex genitor lēctissima mātrum
(273)  corpora captīvōsque dabit suaque omnibus arma,
(274)  īnsuper hīs campī quod rēx habet ipse Latīnus.
(275)  tē vērō, mea quem spatiīs propiōribus aetās
(276)  īnsequitur, venerande puer, jam pectore tōtō
(277)  accipiō et comitem cāsūs complector in omnīs.
(278)  nūlla meīs sine tē quaerētur glōria rēbus:
(279)  seu pācem seu bella geram, tibi maxima rērum
(280)  verbōrumque fidēs.’ contrā quem tālia fātur
(281)  Euryalus: ‘mē nūlla diēs tam fortibus ausīs
(282)  dissimilem arguerit; tantum fortūna secunda
(283)  aut adversa cadat. sed tē super omnia dōna
(284)  ūnum ōrō: genetrīx Priamī dē gente vetustā
(285)  est mihi, quam miseram tenuit nōn Īlia tellūs
(286)  mēcum excēdentem, nōn moenia rēgis Acestae.
(287)  hanc ego nunc ignāram hujus quodcumque perīclī
(288)  inque salūtātam linquō (nox et tua testis
(289)  dextera), quod nequeam lacrimās perferre parentis.
(290)  at tū, ōrō, sōlāre inopem et succurre relictae.
(291)  hanc sine mē spem ferre tuī, audentior ībō
(292)  in cāsūs omnīs.’ percussā mente dedēre
(293)  Dardanidae lacrimās, ante omnīs pulcher Iūlus,
(294)  atque animum patriae strīnxit pietātis imāgō.
(295)  tum sīc effātur:
(296)  ‘spondē digna tuīs ingentibus omnia coeptīs.
(297)  namque erit ista mihī genetrīx nōmenque Creūsae
(298)  sōlum dēfuerit, nec partum grātia tālem
(299)  parva manet. cāsūs factum quīcumque sequentur,
(300)  per caput hoc jūrō, per quod pater ante solēbat:
(301)  quae tibi polliceor reducī rēbusque secundīs,
(302)  haec eadem mātrīque tuae generīque manēbunt.’
(303)  sīc ait inlacrimāns; umerō simul exuit ēnsem
(304)  aurātum, mīrā quem fēcerat arte Lycāōn
(305)  Cnōsius atque habilem vāgīnā aptārat eburnā.
(306)  dat Nīsō Mnēstheus pellem horrentisque leōnis
(307)  exuviās, galeam fīdus permūtat Alētēs.
(308)  prōtinus armātī incēdunt; quōs omnis euntīs
(309)  prīmōrum manus ad portās, juvenumque senumque,
(310)  prōsequitur vōtīs. nec nōn et pulcher Iūlus,
(311)  ante annōs animumque gerēns cūramque virīlem,
(312)  multa patrī mandāta dabat portanda; sed aurae
(313)  omnia discerpunt et nūbibus inrita dōnant.
(314)  Ēgressī superant fossās noctisque per umbram
(315)  castra inimīca petunt, multīs tamen ante futūrī
(316)  exitiō. passim somnō vīnōque per herbam
(317)  corpora fūsa vident, arrēctōs lītore currūs,
(318)  inter lōra rotāsque virōs, simul arma jacēre,
(319)  vīna simul. prior Hyrtacidēs sīc ōre locūtus:
(320)  ‘Euryale, audendum dextrā: nunc ipsa vocat rēs.
(321)  hāc iter est. tū, nē qua manus sē attollere nōbīs
(322)  ā tergō possit, cūstōdī et cōnsule longē;
(323)  haec ego vasta dabō et lātō tē līmite dūcam.’
(324)  sīc memorat vōcemque premit, simul ēnse superbum
(325)  Rhamnētem adgreditur, quī forte tapētibus altīs
(326)  exstrūctus tōtō prōflābat pectore somnum,
(327)  rēx īdem et rēgī Turnō grātissimus augur,
(328)  sed nōn auguriō potuit dēpellere pestem.
(329)  trīs juxtā famulōs temerē inter tēla jacentīs
(330)  armigerumque Remī premit aurīgamque sub ipsīs
(331)  nactus equīs ferrōque secat pendentia colla.
(332)  tum caput ipsī aufert dominō truncumque relinquit
(333)  sanguine singultantem; ātrō tepefacta cruōre
(334)  terra torīque madent. nec nōn Lamyrumque Lamumque
(335)  et juvenem Serrānum, illā quī plūrima nocte
(336)  lūserat, īnsignis faciē, multōque jacēbat
(337)  membra deō victus fēlīx, sī prōtinus illum
(338)  aequāsset noctī lūdum in lūcemque tulisset:
(339)  impāstus ceu plēna leō per ovīlia turbāns
(340)  (suādet enim vēsāna famēs) manditque trahitque
(341)  molle pecus mūtumque metū, fremit ōre cruentō.
(342)  nec minor Euryalī caedēs; incēnsus et ipse
(343)  perfurit ac multam in mediō sine nōmine plēbem,
(344)  Fādumque Herbēsumque subit Rhoetumque Abarimque
(345)  ignārōs; Rhoetum vigilantem et cūncta videntem,
(346)  sed magnum metuēns sē post crātēra tegēbat.
(347)  pectore in adversō tōtum cui comminus ēnsem
(348)  condidit adsurgentī et multā morte recēpit.
(349)  purpuream vomit ille animam et cum sanguine mixta
(350)  vīna refert moriēns, hic fūrtō fervidus īnstat.
(351)  jamque ad Messāpī sociōs tendēbat; ibi ignem
(352)  dēficere extrēmum et religātōs rīte vidēbat
(353)  carpere grāmen equōs, breviter cum tālia Nīsus
(354)  (sēnsit enim nimiā caede atque cupīdine ferrī)
(355)  ‘absistāmus’ ait, ‘nam lūx inimīca propinquat.
(356)  poenārum exhaustum satis est, via facta per hostīs.’
(357)  multa virum solidō argentō perfecta relinquunt
(358)  armaque crātērāsque simul pulchrōsque tapētās.
(359)  Euryalus phalerās Rhamnētis et aurea bullīs
(360)  cingula, Tīburtī Remulō dītissimus ōlim
(361)  quae mittit dōna, hospitiō cum jungeret absēns,
(362)  Caedicus; ille suō moriēns dat habēre nepōtī;
(363)  post mortem bellō Rutulī pugnāque potītī:
(364)  haec rapit atque umerīs nēquīquam fortibus aptat.
(365)  tum galeam Messāpī habilem cristīsque decōram
(366)  induit. excēdunt castrīs et tūta capessunt.
(367)  Intereā praemissī equitēs ex urbe Latīnā,
(368)  cētera dum legiō campīs īnstrūcta morātur,
(369)  ībant et Turnō rēgī respōnsa ferēbant,
(370)  ter centum, scūtātī omnēs, Volcente magistrō.
(371)  jamque propinquābant castrīs mūrōsque subībant
(372)  cum procul hōs laevō flectentīs līmite cernunt,
(373)  et galea Euryalum sublūstrī noctis in umbrā
(374)  prōdidit immemorem radiīsque adversa refulsit.
(375)  haud temere est vīsum. conclāmat ab agmine Volcēns:
(376)  ‘stāte, virī. quae causa viae? quīve estis in armīs?
(377)  quōve tenētis iter?’ nihil illī tendere contrā,
(378)  sed celerāre fugam in silvās et fīdere noctī.
(379)  obiciunt equitēs sēsē ad dīvortia nōta
(380)  hinc atque hinc, omnemque abitum cūstōde corōnant.
(381)  silva fuit lātē dūmīs atque īlice nigrā
(382)  horrida, quam dēnsī complērant undique sentēs;
(383)  rāra per occultōs lūcēbat sēmita callīs.
(384)  Euryalum tenebrae rāmōrum onerōsaque praeda
(385)  impediunt, fallitque timor regiōne viārum.
(386)  Nīsus abit; jamque imprūdēns ēvāserat hostīs
(387)  atque locōs quī post Albae dē nōmine dictī
(388)  Albānī (tum rēx stabula alta Latīnus habēbat),
(389)  ut stetit et frūstrā absentem respexit amīcum:
(390)  ‘Euryale īnfēlīx, quā tē regiōne relīquī?
(391)  quāve sequar?’ rūrsus perplexum iter omne revolvēns
(392)  fallācis silvae simul et vestīgia retrō
(393)  observāta legit dūmīsque silentibus errat.
(394)  audit equōs, audit strepitūs et signa sequentum;
(395)  nec longum in mediō tempus, cum clāmor ad aurīs
(396)  pervenit ac videt Euryalum, quem jam manus omnis
(397)  fraude locī et noctis, subitō turbante tumultū,
(398)  oppressum rapit et cōnantem plūrima frūstrā.
(399)  quid faciat? quā vī juvenem, quibus audeat armīs
(400)  ēripere? an sēsē mediōs moritūrus in ēnsēs
(401)  īnferat et pulchram properet per vulnera mortem?
(402)  ōcius adductō torquēns hastīle lacertō
(403)  suspiciēns altam Lūnam et sīc vōce precātur:
(404)  ‘tū, dea, tū praesēns nostrō succurre labōrī,
(405)  astrōrum decus et nemorum Lātōnia cūstōs.
(406)  sī qua tuīs umquam prō mē pater Hyrtacus ārīs
(407)  dōna tulit, sī qua ipse meīs vēnātibus auxī
(408)  suspendīve tholō aut sacra ad fastīgia fīxī,
(409)  hunc sine mē turbāre globum et rege tēla per aurās.’
(410)  dīxerat et tōtō cōnīxus corpore ferrum
(411)  conicit. hasta volāns noctis dīverberat umbrās
(412)  et venit āversī in tergum Sulmōnis ibīque
(413)  frangitur, ac fissō trānsit praecordia lignō.
(414)  volvitur ille vomēns calidum dē pectore flūmen
(415)  frīgidus et longīs singultibus īlia pulsat.
(416)  dīversī circumspiciunt. hōc ācrior īdem
(417)  ecce aliud summā tēlum lībrābat ab aure.
(418)  dum trepidant, it hasta Tagō per tempus utrumque
(419)  strīdēns trājectōque haesit tepefacta cerebrō.
(420)  saevit atrōx Volcēns nec tēlī cōnspicit usquam
(421)  auctōrem nec quō sē ārdēns immittere possit.
(422)  ‘tū tamen intereā calidō mihi sanguine poenās
(423)  persolvēs ambōrum’ inquit; simul ēnse reclūsō
(424)  ībat in Euryalum. tum vērō exterritus, āmēns,
(425)  conclāmat Nīsus nec sē cēlāre tenebrīs
(426)  amplius aut tantum potuit perferre dolōrem:
(427)  ‘mē, mē, adsum quī fēcī, in mē convertite ferrum,
(428)  ō Rutulī! mea fraus omnis, nihil iste nec ausus
(429)  nec potuit; caelum hoc et cōnscia sīdera testor;
(430)  tantum īnfēlīcem nimium dīlēxit amīcum.’
(431)  tālia dicta dabat, sed vīribus ēnsis adāctus
(432)  trānsabiit costās et candida pectora rumpit.
(433)  volvitur Euryalus lētō, pulchrōsque per artūs
(434)  it cruor inque umerōs cervīx conlāpsa recumbit:
(435)  purpureus velutī cum flōs succīsus arātrō
(436)  languēscit moriēns, lassōve papāvera collō
(437)  dēmīsēre caput pluviā cum forte gravantur.
(438)  at Nīsus ruit in mediōs sōlumque per omnīs
(439)  Volcentem petit, in sōlō Volcente morātur.
(440)  quem circum glomerātī hostēs hinc comminus atque hinc
(441)  prōturbant. īnstat nōn sētius ac rotat ēnsem
(442)  fulmineum, dōnec Rutulī clāmantis in ōre
(443)  condidit adversō et moriēns animam abstulit hostī.
(444)  tum super exanimum sēsē prōjēcit amīcum
(445)  cōnfossus, placidāque ibi dēmum morte quiēvit.
(446)  Fortūnātī ambō! sī quid mea carmina possunt,
(447)  nūlla diēs umquam memorī vōs eximet aevō,
(448)  dum domus Aenēae Capitōlī immōbile saxum
(449)  accolet imperiumque pater Rōmānus habēbit.
(450)  Victōrēs praedā Rutulī spoliīsque potītī
(451)  Volcentem exanimum flentēs in castra ferēbant.
(452)  nec minor in castrīs lūctus Rhamnēte repertō
(453)  exsanguī et prīmīs ūnā tot caede perēmptīs,
(454)  Serrānōque Numāque. ingēns concursus ad ipsa
(455)  corpora sēminecīsque virōs, tepidāque recentem
(456)  caede locum et plēnō spūmantīs sanguine rīvōs.
(457)  agnōscunt spolia inter sē galeamque nitentem
(458)  Messāpī et multō phalerās sūdōre receptās.
(459)  Et jam prīma novō spargēbat lūmine terrās
(460)  Tīthōnī croceum linquēns Aurōra cubīle.
(461)  jam sōle īnfūsō, jam rēbus lūce retēctīs
(462)  Turnus in arma virōs armīs circumdatus ipse
(463)  suscitat: aerātāsque aciēs in proelia cōgit,
(464)  quisque suōs, variīsque acuunt rūmōribus īrās.
(465)  quīn ipsa arrēctīs (vīsū miserābile) in hastīs
(466)  praefīgunt capita et multō clāmōre sequuntur
(467)  Euryalī et Nīsī.
(468)  Aeneadae dūrī mūrōrum in parte sinistrā
(469)  opposuēre aciem (nam dextera cingitur amnī),
(470)  ingentīsque tenent fossās et turribus altīs
(471)  stant maestī; simul ōra virum praefīxa movēbant
(472)  nōta nimis miserīs ātrōque fluentia tābō.
(473)  Intereā pavidam volitāns pennāta per urbem
(474)  nūntia Fāma ruit mātrisque adlābitur aurīs
(475)  Euryalī. at subitus miserae calor ossa relīquit,
(476)  excussī manibus radiī revolūtaque pēnsa.
(477)  ēvolat īnfēlīx et fēmineō ululātū
(478)  scissa comam mūrōs āmēns atque agmina cursū
(479)  prīma petit, nōn illa virum, nōn illa perīclī
(480)  tēlōrumque memor, caelum dehinc questibus implet:
(481)  ‘hunc ego tē, Euryale, aspiciō? tūne ille senectae
(482)  sēra meae requiēs, potuistī linquere sōlam,
(483)  crūdēlis? nec tē sub tanta perīcula missum
(484)  adfārī extrēmum miserae data cōpia mātrī?
(485)  heu, terrā ignōtā canibus data praeda Latīnīs
(486)  ālitibusque jacēs! nec tē tua fūnere māter
(487)  prōdūxī pressīve oculōs aut vulnera lāvī,
(488)  veste tegēns tibi quam noctēs festīna diēsque
(489)  urgēbam, et tēlā cūrās sōlābar anīlīs.
(490)  quō sequar? aut quae nunc artūs āvulsaque membra
(491)  et fūnus lacerum tellūs habet? hoc mihi dē tē,
(492)  nāte, refers? hoc sum terrāque marīque secūta?
(493)  fīgite mē, sī qua est pietās, in mē omnia tēla
(494)  conicite, ō Rutulī, mē prīmam absūmite ferrō;
(495)  aut tū, magne pater dīvum, miserēre, tuōque
(496)  invīsum hoc dētrūde caput sub Tartara tēlō,
(497)  quandō aliter nequeō crūdēlem abrumpere vītam.’
(498)  hōc flētū concussī animī, maestusque per omnīs
(499)  it gemitus, torpent īnfrāctae ad proelia vīrēs.
(500)  illam incendentem lūctūs Īdaeus et Actor
(501)  Īlioneī monitū et multum lacrimantis Iūlī
(502)  corripiunt interque manūs sub tēcta repōnunt.
(503)  At tuba terribilem sonitum procul aere canōrō
(504)  increpuit, sequitur clāmor caelumque remūgit.
(505)  accelerant āctā pariter testūdine Volscī
(506)  et fossās implēre parant ac vellere vallum;
(507)  quaerunt pars aditum et scālīs ascendere mūrōs,
(508)  quā rāra est aciēs interlūcetque corōna
(509)  nōn tam spissa virīs. tēlōrum effundere contrā
(510)  omne genus Teucrī ac dūrīs dētrūdere contīs,
(511)  adsuētī longō mūrōs dēfendere bellō.
(512)  saxa quoque īnfēstō volvēbant pondere, sī quā
(513)  possent tēctam aciem perrumpere, cum tamen omnīs
(514)  ferre juvat subter dēnsā testūdine cāsūs.
(515)  nec jam sufficiunt. nam quā globus imminet ingēns,
(516)  immānem Teucrī mōlem volvuntque ruuntque,
(517)  quae strāvit Rutulōs lātē armōrumque resolvit
(518)  tegmina. nec cūrant caecō contendere Mārte
(519)  amplius audācēs Rutulī, sed pellere vāllō
(520)  missilibus certant.
(521)  parte aliā horrendus vīsū quassābat Etrūscam
(522)  pīnum et fūmiferōs īnfert Mēzentius ignīs;
(523)  at Messāpus equum domitor, Neptūnia prōlēs,
(524)  rescindit vallum et scālās in moenia poscit.
(525)  Vōs, ō Calliopē, precor, aspīrāte canentī
(526)  quās ibi tum ferrō strāgēs, quae fūnera Turnus
(527)  ēdiderit, quem quisque virum dēmīserit Orcō,
(528)  et mēcum ingentīs ōrās ēvolvite bellī.
(529)  et meministis enim dīvae et memorāre potestis
(530)  Turris erat vastō suspectū et pontibus altīs,
(531)  opportūna locō, summīs quam vīribus omnēs
(532)  expugnāre Italī summāque ēvertere opum vī
(533)  certābant, Trōes contrā dēfendere saxīs
(534)  perque cavās dēnsī tēla intorquēre fenestrās.
(535)  prīnceps ārdentem conjēcit lampada Turnus
(536)  et flammam adfīxit laterī, quae plūrima ventō
(537)  corripuit tabulās et postibus haesit adēsīs.
(538)  turbātī trepidāre intus frūstrāque malōrum
(539)  velle fugam. dum sē glomerant retrōque resīdunt
(540)  in partem quae peste caret, tum pondere turris
(541)  prōcubuit subitō et caelum tonat omne fragōre.
(542)  sēminecēs ad terram immānī mōle secūtā
(543)  cōnfīxīque suīs tēlīs et pectora dūrō
(544)  trānsfossī lignō veniunt. vix ūnus Helēnor
(545)  et Lycus ēlāpsī; quōrum prīmaevus Helēnor,
(546)  Maeoniō rēgī quem serva Licȳmnia fūrtim
(547)  sustulerat vetitīsque ad Trōjam mīserat armīs,
(548)  ēnse levis nūdō parmāque inglōrius albā.
(549)  isque ubi sē Turnī media inter mīlia vīdit,
(550)  hinc aciēs atque hinc aciēs astāre Latīnās,
(551)  ut fera, quae dēnsā vēnantum saepta corōnā
(552)  contrā tēla furit sēsēque haud nescia mortī
(553)  inicit et saltū suprā vēnābula fertur
(554)  haud aliter juvenis mediōs moritūrus in hostīs
(555)  inruit et quā tēla videt dēnsissima tendit.
(556)  at pedibus longē melior Lycus inter et hostīs
(557)  inter et arma fugā mūrōs tenet, altaque certat
(558)  prēndere tēcta manū sociumque attingere dextrās.
(559)  quem Turnus pariter cursū tēlōque secūtus
(560)  increpat hīs victor: ‘nostrāsne ēvādere, dēmēns,
(561)  spērāstī tē posse manūs?’ simul arripit ipsum
(562)  pendentem et magnā mūrī cum parte revellit:
(563)  quālis ubi aut leporem aut candentī corpore cycnum
(564)  sustulit alta petēns pedibus Jovis armiger uncīs,
(565)  quaesītum aut mātrī multīs bālātibus agnum
(566)  Mārtius ā stabulīs rapuit lupus. undique clāmor
(567)  tollitur: invādunt et fossās aggere complent,
(568)  ārdentīs taedās aliī ad fastīgia jactant.
(569)  Īlioneus saxō atque ingentī fragmine montis
(570)  Lūcetium portae subeuntem ignīsque ferentem,
(571)  Ēmathiōna Liger, Corynaeum sternit Asīlās,
(572)  hic jaculō bonus, hic longē fallente sagittā,
(573)  Ortygium Caeneus, victōrem Caenea Turnus,
(574)  Turnus Ityn Cloniumque, Dioxippum Promolumque
(575)  et Sagarim et summīs stantem prō turribus Īdān,
(576)  Prīvernum Capys. hunc prīmō levis hasta Themillae
(577)  strīnxerat, ille manum prōjectō tegmine dēmēns
(578)  ad vulnus tulit; ergō ālīs adlāpsa sagitta
(579)  et laevō īnfīxa est laterī, manus abditaque intus
(580)  spīrāmenta animae lētālī vulnere rūpit.
(581)  stābat in ēgregiīs Arcentis fīlius armīs
(582)  pictus acū chlamydem et ferrūgine clārus Hibērā,
(583)  īnsignis faciē, genitor quem mīserat Arcēns
(584)  ēductum Mārtis lūcō Sȳmaethia circum
(585)  flūmina, pinguis ubi et plācābilis āra Palīcī:
(586)  strīdentem fundam positīs Mēzentius hastīs
(587)  ipse ter adductā circum caput ēgit habēnā
(588)  et media adversī liquefactō tempora plumbō
(589)  diffidit ac multā porrēctum extendit harēnā.
(590)  Tum prīmum bellō celerem intendisse sagittam
(591)  dīcitur ante ferās solitus terrēre fugācīs
(592)  Ascanius, fortemque manū fūdisse Numānum,
(593)  cui Remulō cognōmen erat, Turnīque minōrem
(594)  germānam nūper thalamō sociātus habēbat.
(595)  is prīmam ante aciem digna atque indigna relātū
(596)  vōciferāns tumidusque novō praecordia rēgnō
(597)  ībat et ingentem sēsē clāmōre ferēbat:
(598)  ‘nōn pudet obsidiōne iterum vāllōque tenērī,
(599)  bis captī Phryges, et mortī praetendere mūrōs?
(600)  ēn quī nostra sibī bellō cōnūbia poscunt!
(601)  quis deus Ītaliam, quae vōs dēmentia adēgit?
(602)  nōn hīc Atrīdae nec fandī fictor Ulixēs:
(603)  dūrum ā stirpe genus nātōs ad flūmina prīmum
(604)  dēferimus saevōque gelū dūrāmus et undīs;
(605)  vēnātū invigilant puerī silvāsque fatīgant,
(606)  flectere lūdus equōs et spīcula tendere cornū.
(607)  at patiēns operum parvōque adsuēta juventūs
(608)  aut rāstrīs terram domat aut quatit oppida bellō.
(609)  omne aevum ferrō teritur, versāque juvencum
(610)  terga fatīgāmus hastā, nec tarda senectūs
(611)  dēbilitat vīrīs animī mūtatque vigōrem:
(612)  cānitiem galeā premimus, semperque recentīs
(613)  comportāre juvat praedās et vīvere raptō.
(614)  vōbīs picta crocō et fulgentī mūrice vestis,
(615)  dēsidiae cordī, juvat indulgēre chorēīs,
(616)  et tunicae manicās et habent redimīcula mitrae.
(617)  ō vērē Phrygiae, neque enim Phryges, īte per alta
(618)  Dindyma, ubi adsuētīs biforem dat tībia cantum.
(619)  tympana vōs buxusque vocat Berecyntia Mātris
(620)  Īdaeae; sinite arma virīs et cēdite ferrō.’
(621)  Tālia jactantem dictīs ac dīra canentem
(622)  nōn tulit Ascanius, nervōque obversus equīnō
(623)  contendit tēlum dīversaque bracchia dūcēns
(624)  cōnstitit, ante Jovem supplex per vōta precātus:
(625)  ‘Juppiter omnipotēns, audācibus adnue coeptīs.
(626)  ipse tibi ad tua templa feram sollemnia dōna,
(627)  et statuam ante ārās aurātā fronte juvencum
(628)  candentem pariterque caput cum mātre ferentem,
(629)  jam cornū petat et pedibus quī spargat harēnam.’
(630)  audiit et caelī genitor dē parte serēnā
(631)  intonuit laevum, sonat ūnā fātifer arcus.
(632)  effugit horrendum strīdēns adducta sagitta
(633)  perque caput Remulī venit et cava tempora ferrō
(634)  trāicit. ‘ī, verbīs virtūtem inlūde superbīs!
(635)  bis captī Phryges haec Rutulīs respōnsa remittunt’:
(636)  hoc tantum Ascanius. Teucrī clāmōre sequuntur
(637)  laetitiāque fremunt animōsque ad sīdera tollunt.
(638)  Aetheriā tum forte plagā crīnītus Apollō
(639)  dēsuper Ausoniās aciēs urbemque vidēbat
(640)  nūbe sedēns, atque hīs victōrem adfātur Iūlum:
(641)  ‘macte novā virtūte, puer, sīc ītur ad astra,
(642)  dīs genite et genitūre deōs. jūre omnia bella
(643)  gente sub Assaracī fātō ventūra resīdent,
(644)  nec tē Trōja capit.’ simul haec effātus ab altō
(645)  aethere sē mittit, spīrantīs dīmovet aurās
(646)  Ascaniumque petit; fōrmā tum vertitur ōris
(647)  antīquum in Būtēn. hic Dardaniō Anchīsae
(648)  armiger ante fuit fīdusque ad līmina cūstōs;
(649)  tum comitem Ascaniō pater addidit. ībat Apollō
(650)  omnia longaevō similis vōcemque colōremque
(651)  et crīnīs albōs et saeva sonōribus arma,
(652)  atque hīs ārdentem dictīs adfātur Iūlum:
(653)  ‘sit satis, Aenīdē, tēlīs impūne Numānum
(654)  oppetiisse tuīs. prīmam hanc tibi magnus Apollō
(655)  concēdit laudem et paribus nōn invidet armīs;
(656)  cētera parce, puer, bellō.’ sīc orsus Apollō
(657)  mortālīs mediō aspectūs sermōne relīquit
(658)  et procul in tenuem ex oculīs ēvānuit auram.
(659)  agnōvēre deum procerēs dīvīnaque tēla
(660)  Dardanidae pharetramque fugā sēnsēre sonantem.
(661)  ergō avidum pugnae dictīs ac nūmine Phoebī
(662)  Ascanium prohibent, ipsī in certāmina rūrsus
(663)  succēdunt animāsque in aperta perīcula mittunt.
(664)  it clāmor tōtīs per prōpugnācula mūrīs,
(665)  intendunt ācrīs arcūs āmentaque torquent.
(666)  sternitur omne solum tēlīs, tum scūta cavaeque
(667)  dant sonitum flīctū galeae, pugna aspera surgit:
(668)  quantus ab occāsū veniēns pluviālibus Haedīs
(669)  verberat imber humum, quam multā grandine nimbī
(670)  in vada praecipitant, cum Juppiter horridus Austrīs
(671)  torquet aquōsam hiemem et caelō cava nūbila rumpit.
(672)  Pandarus et Bitiās, Īdaeō Alcānore crētī,
(673)  quōs Jovis ēdūxit lūcō silvestris Iaera
(674)  abietibus juvenēs patriīs et montibus aequōs,
(675)  portam, quae ducis imperiō commissa, reclūdunt
(676)  frētī armīs, ultrōque invītant moenibus hostem.
(677)  ipsī intus dextrā ac laevā prō turribus astant
(678)  armātī ferrō et cristīs capita alta coruscī:
(679)  quālēs āeriae līquentia flūmina circum
(680)  sīve Padī rīpīs Athesim seu propter amoenum
(681)  cōnsurgunt geminae quercūs intōnsaque caelō
(682)  attollunt capita et sublīmī vertice nūtant.
(683)  inrumpunt aditūs Rutulī ut vīdēre patentīs:
(684)  continuō Quercēns et pulcher Aquīculus armīs
(685)  et praeceps animī Tmarus et Māvortius Haemōn
(686)  agminibus tōtīs aut versī terga dedēre
(687)  aut ipsō portae posuēre in līmine vītam.
(688)  tum magis incrēscunt animīs discordibus īrae,
(689)  et jam collēctī Trōes glomerantur eōdem
(690)  et cōnferre manum et prōcurrere longius audent.
(691)  Ductōrī Turnō dīversā in parte furentī
(692)  turbantīque virōs perfertur nūntius, hostem
(693)  fervere caede novā et portās praebēre patentīs.
(694)  dēserit inceptum atque immānī concitus īrā
(695)  Dardaniam ruit ad portam frātrēsque superbōs.
(696)  et prīmum Antiphatēn (is enim sē prīmus agēbat),
(697)  Thēbānā dē mātre nothum Sarpēdonis altī,
(698)  conjectō sternit jaculō: volat Ītala cornus
(699)  āera per tenerum stomachōque īnfīxa sub altum
(700)  pectus abit; reddit specus ātrī vulneris undam
(701)  spūmantem, et fīxō ferrum in pulmōne tepēscit.
(702)  tum Meropēm atque Erymanta manū, tum sternit Aphidnum,
(703)  tum Bitiān ārdentem oculīs animīsque frementem,
(704)  nōn jaculō (neque enim jaculō vītam ille dedisset),
(705)  sed magnum strīdēns contorta phalārica vēnit
(706)  fulminis ācta modō, quam nec duo taurea terga
(707)  nec duplicī squāmā lōrīca fidēlis et aurō
(708)  sustinuit; conlāpsa ruunt immānia membra,
(709)  dat tellūs gemitum et clipeum super intonat ingēns.
(710)  tālis in Euboicō Bājārum lītore quondam
(711)  saxea pīla cadit, magnīs quam mōlibus ante
(712)  cōnstrūctam pontō jaciunt, sīc illa ruīnam
(713)  prōna trahit penitusque vadīs inlīsa recumbit;
(714)  miscent sē maria et nigrae attolluntur harēnae,
(715)  tum sonitū Prochyta alta tremit dūrumque cubīle
(716)  Īnarimē Jovis imperiīs imposta Typhōeō.
(717)  Hīc Mārs armipotēns animum vīrīsque Latīnīs
(718)  addidit et stimulōs ācrīs sub pectore vertit,
(719)  immīsitque Fugam Teucrīs ātrumque Timōrem.
(720)  undique conveniunt, quoniam data cōpia pugnae,
(721)  bellātorque animō deus incidit.
(722)  Pandarus, ut fūsō germānum corpore cernit
(723)  et quō sit fortūna locō, quī cāsus agat rēs,
(724)  portam vī multā conversō cardine torquet
(725)  obnīxus lātīs umerīs, multōsque suōrum
(726)  moenibus exclūsōs dūrō in certāmine linquit;
(727)  ast aliōs sēcum inclūdit recipitque ruentīs,
(728)  dēmēns, quī Rutulum in mediō nōn agmine rēgem
(729)  vīderit inrumpentem ultrōque inclūserit urbī,
(730)  immānem velutī pecora inter inertia tigrim.
(731)  continuō nova lūx oculīs effulsit et arma
(732)  horrendum sonuēre, tremunt in vertice cristae
(733)  sanguineae clipeōque micantia fulmina mittit.
(734)  agnōscunt faciem invīsam atque immānia membra
(735)  turbātī subitō Aeneadae. tum Pandarus ingēns
(736)  ēmicat et mortis frāternae fervidus īrā
(737)  effātur: ‘nōn haec dōtālis rēgia Amātae,
(738)  nec mūrīs cohibet patriīs media Ardea Turnum.
(739)  castra inimīca vidēs, nūlla hinc exīre potestās.’
(740)  ollī subrīdēns sēdātō pectore Turnus:
(741)  ‘incipe, sī qua animō virtūs, et cōnsere dextram,
(742)  hīc etiam inventum Priamō nārrābis Achillem.’
(743)  dīxerat. ille rudem nōdīs et cortice crūdō
(744)  intorquet summīs adnīxus vīribus hastam;
(745)  excēpēre aurae, vulnus Sāturnia Jūnō
(746)  dētorsit veniēns, portaeque īnfīgitur hasta.
(747)  ‘at nōn hoc tēlum, mea quod vī dextera versat,
(748)  effugiēs, neque enim is tēlī nec vulneris auctor’:
(749)  sīc ait, et sublātum altē cōnsurgit in ēnsem
(750)  et mediam ferrō gemina inter tempora frontem
(751)  dīvidit impūbīsque immānī vulnere mālās.
(752)  fit sonus, ingentī concussa est pondere tellūs;
(753)  conlāpsōs artūs atque arma cruenta cerebrō
(754)  sternit humī moriēns, atque illī partibus aequīs
(755)  hūc caput atque illūc umerō ex utrōque pependit.
(756)  Diffugiunt versī trepidā formīdine Trōes,
(757)  et sī continuō victōrem ea cūra subīsset,
(758)  rumpere claustra manū sociōsque immittere portīs,
(759)  ultimus ille diēs bellō gentīque fuisset.
(760)  sed furor ārdentem caedisque īnsāna cupīdō
(761)  ēgit in adversōs.
(762)  prīncipiō Phalerim et succīsō poplite Gȳgēn
(763)  excipit, hinc raptās fugientibus ingerit hastās
(764)  in tergum, Jūnō vīrīs animumque ministrat.
(765)  addit Halyn comitem et cōnfīxā Phēgea parmā,
(766)  ignārōs deinde in mūrīs Mārtemque cientīs
(767)  Alcandrumque Haliumque Noēmonaque Prytanimque.
(768)  Lyncea tendentem contrā sociōsque vocantem
(769)  vibrantī gladiō cōnīxus ab aggere dexter
(770)  occupat, huic ūnō dējectum comminus ictū
(771)  cum galeā longē jacuit caput. inde ferārum
(772)  vastātōrem Amycum, quō nōn fēlīcior alter
(773)  unguere tēla manū ferrumque armāre venēnō,
(774)  et Clytium Aeolidēn et amīcum Crēthea Mūsīs,
(775)  Crēthea Mūsārum comitem, cui carmina semper
(776)  et citharae cordī numerōsque intendere nervīs,
(777)  semper equōs atque arma virum pugnāsque canēbat.
(778)  Tandem ductōrēs audītā caede suōrum
(779)  conveniunt Teucrī, Mnēstheus ācerque Serestus,
(780)  pālantīsque vident sociōs hostemque receptum.
(781)  et Mnēstheus: ‘quō deinde fugam, quō tenditis?’ inquit.
(782)  ‘quōs aliōs mūrōs, quaeve ultrā moenia habētis?
(783)  ūnus homō et vestrīs, ō cīvēs, undique saeptus
(784)  aggeribus tantās strāgēs impūne per urbem
(785)  ēdiderit? juvenum prīmōs tot mīserit Orcō?
(786)  nōn īnfēlīcis patriae veterumque deōrum
(787)  et magnī Aenēae, sēgnēs, miseretque pudetque?’
(788)  tālibus accēnsī firmantur et agmine dēnsō
(789)  cōnsistunt. Turnus paulātim excēdere pugnae
(790)  et fluvium petere ac partem quae cingitur undā.
(791)  ācrius hōc Teucrī clāmōre incumbere magnō
(792)  et glomerāre manum, ceu saevum turba leōnem
(793)  cum tēlīs premit īnfēnsīs; at territus ille,
(794)  asper, acerba tuēns, retrō redit et neque terga
(795)  īra dare aut virtūs patitur, nec tendere contrā
(796)  ille quidem hoc cupiēns potis est per tēla virōsque.
(797)  haud aliter retrō dubius vestīgia Turnus
(798)  improperāta refert et mēns exaestuat īrā.
(799)  quīn etiam bis tum mediōs invāserat hostīs,
(800)  bis cōnfūsa fugā per mūrōs agmina vertit;
(801)  sed manus ē castrīs properē coit omnis in ūnum
(802)  nec contrā vīrīs audet Sāturnia Jūnō
(803)  sufficere; āeriam caelō nam Juppiter Īrim
(804)  dēmīsit germānae haud mollia jussa ferentem,
(805)  nī Turnus cēdat Teucrōrum moenibus altīs.
(806)  ergō nec clipeō juvenis subsistere tantum
(807)  nec dextrā valet, injectīs sīc undique tēlīs
(808)  obruitur. strepit adsiduō cava tempora circum
(809)  tinnītū galea et saxīs solida aera fatīscunt
(810)  discussaeque jubae, capitī nec sufficit umbō
(811)  ictibus; ingeminant hastīs et Trōes et ipse
(812)  fulmineus Mnēstheus. tum tōtō corpore sūdor
(813)  līquitur et piceum (nec respīrāre potestās)
(814)  flūmen agit, fessōs quatit aeger anhēlitus artūs.
(815)  tum dēmum praeceps saltū sēsē omnibus armīs
(816)  in fluvium dedit. ille suō cum gurgite flāvō
(817)  accēpit venientem ac mollibus extulit undīs
(818)  et laetum sociīs ablūtā caede remīsit.
