(1)  Sīc fātur lacrimāns, classīque immittit habēnās
(2)  et tandem Euboicīs Cūmārum adlābitur ōrīs.
(3)  obvertunt pelagō prōrās; tum dente tenācī
(4)  ancora fundābat nāvīs et lītora curvae
(5)  praetexunt puppēs. juvenum manus ēmicat ārdēns
(6)  lītus in Hesperium; quaerit pars sēmina flammae
(7)  abstrūsa in vēnīs silicis, pars dēnsa ferārum
(8)  tēcta rapit silvās inventaque flūmina mōnstrat.
(9)  at pius Aenēās arcēs quibus altus Apollō
(10)  praesidet horrendaeque procul sēcrēta Sibyllae,
(11)  antrum immāne, petit, magnam cui mentem animumque
(12)  Dēlius īnspīrat vātēs aperitque futūra.
(13)  jam subeunt Triviae lūcōs atque aurea tēcta.
(14)  Daedalus, ut fāma est, fugiēns Mīnōia rēgna
(15)  praepetibus pennīs ausus sē crēdere caelō
(16)  īnsuētum per iter gelidās ēnāvit ad Arctōs,
(17)  Chalcidicāque levis tandem super astitit arce.
(18)  redditus hīs prīmum terrīs tibi, Phoebe, sacrāvit
(19)  rēmigium ālārum posuitque immānia templa.
(20)  in foribus lētum Androgeō; tum pendere poenās
(21)  Cecropidae jussī (miserum!) septēna quotannīs
(22)  corpora nātōrum; stat ductīs sortibus urna.
(23)  contrā ēlāta marī respondet Cnosia tellūs:
(24)  hīc crūdēlis amor taurī suppostaque fūrtō
(25)  Pāsiphaē mixtumque genus prōlēsque bifōrmis
(26)  Mīnōtaurus inest, Veneris monimenta nefandae,
(27)  hīc labor ille domūs et inextrīcābilis error;
(28)  magnum rēgīnae sed enim miserātus amōrem
(29)  Daedalus ipse dolōs tēctī ambāgēsque resolvit,
(30)  caeca regēns fīlō vestīgia. tū quoque magnam
(31)  partem opere in tantō, sineret dolor, Īcare, habērēs.
(32)  bis cōnātus erat cāsūs effingere in aurō,
(33)  bis patriae cecidēre manūs. quīn prōtinus omnia
(34)  perlegerent oculīs, nī jam praemissus Achātēs
(35)  adforet atque ūnā Phoebī Triviaeque sacerdōs,
(36)  Dēiphobē Glaucī, fātur quae tālia rēgī:
(37)  ‘nōn hoc ista sibī tempus spectācula poscit;
(38)  nunc grege dē intāctō septem mactāre juvencōs
(39)  praestiterit, totidem lēctās ex mōre bidentīs.’
(40)  tālibus adfāta Aenēān (nec sacra morantur
(41)  jussa virī) Teucrōs vocat alta in templa sacerdōs.
(42)  Excīsum Euboicae latus ingēns rūpis in antrum,
(43)  quō lātī dūcunt aditūs centum, ōstia centum,
(44)  unde ruunt totidem vōcēs, respōnsa Sibyllae.
(45)  ventum erat ad līmen, cum virgō ‘poscere fāta
(46)  tempus’ ait; ‘deus ecce deus!’ cui tālia fantī
(47)  ante forēs subitō nōn vultūs, nōn color ūnus,
(48)  nōn cōmptae mānsēre comae; sed pectus anhēlum,
(49)  et rabiē fera corda tument, majorque vidērī
(50)  nec mortāle sonāns, adflāta est nūmine quandō
(51)  jam propiōre deī. ‘cessās in vōta precēsque,
(52)  Trōs’ ait ‘Aenēā? cessās? neque enim ante dehīscent
(53)  attonitae magna ōra domūs.’ et tālia fāta
(54)  conticuit. gelidus Teucrīs per dūra cucurrit
(55)  ossa tremor, funditque precēs rēx pectore ab īmō:
(56)  ‘Phoebe, gravīs Trōjae semper miserāte labōrēs,
(57)  Dardana quī Paridis dērextī tēla manūsque
(58)  corpus in Aeacidae, magnās obeuntia terrās
(59)  tot maria intrāvī duce tē penitusque repostās
(60)  Massȳlum gentīs praetentaque Syrtibus arva:
(61)  jam tandem Ītaliae fugientīs prēndimus ōrās.
(62)  hāc Trōjāna tenus fuerit fortūna secūta;
(63)  vōs quoque Pergameae jam fās est parcere gentī,
(64)  dīque deaeque omnēs, quibus obstitit Īlium et ingēns
(65)  glōria Dardaniae. tūque, ō sānctissima vātēs,
(66)  praescia ventūrī, dā (nōn indēbita poscō
(67)  rēgna meīs fātīs) Latiō cōnsīdere Teucrōs
(68)  errantīsque deōs agitātaque nūmina Trōjae.
(69)  tum Phoebō et Triviae solidō dē marmore templum
(70)  īnstituam fēstōsque diēs dē nōmine Phoebī.
(71)  tē quoque magna manent rēgnīs penetrālia nostrīs:
(72)  hīc ego namque tuās sortīs arcānaque fāta
(73)  dicta meae gentī pōnam, lēctōsque sacrābō,
(74)  alma, virōs. foliīs tantum nē carmina mandā,
(75)  nē turbāta volent rapidīs lūdibria ventīs;
(76)  ipsa canās ōrō.’ fīnem dedit ōre loquendī.
(77)  At Phoebī nōndum patiēns immānis in antrō
(78)  bacchātur vātēs, magnum sī pectore possit
(79)  excussisse deum; tantō magis ille fatīgat
(80)  ōs rabidum, fera corda domāns, fingitque premendō.
(81)  ōstia jamque domūs patuēre ingentia centum
(82)  sponte suā vātisque ferunt respōnsa per aurās:
(83)  ‘ō tandem magnīs pelagī dēfūncte perīclīs
(84)  (sed terrae graviōra manent), in rēgna Lavīnī
(85)  Dardanidae venient (mitte hanc dē pectore cūram),
(86)  sed nōn et vēnisse volent. bella, horrida bella,
(87)  et Thybrim multō spūmantem sanguine cernō.
(88)  nōn Simois tibi nec Xanthus nec Dōrica castra
(89)  dēfuerint; alius Latiō jam partus Achillēs,
(90)  nātus et ipse deā; nec Teucrīs addita Jūnō
(91)  usquam aberit, cum tū supplex in rēbus egēnīs
(92)  quās gentīs Italum aut quās nōn ōrāveris urbīs!
(93)  causa malī tantī conjūnx iterum hospita Teucrīs
(94)  externīque iterum thalamī.
(95)  tū nē cēde malīs, sed contrā audentior ītō,
(96)  quā tua tē Fortūna sinet. via prīma salūtis
(97)  (quod minimē rēris) Graiā pandētur ab urbe.’
(98)  Tālibus ex adytō dictīs Cūmaea Sibylla
(99)  horrendās canit ambāgēs antrōque remūgit,
(100)  obscūrīs vēra involvēns: ea frēna furentī
(101)  concutit et stimulōs sub pectore vertit Apollō.
(102)  ut prīmum cessit furor et rabida ōra quiērunt,
(103)  incipit Aenēās hērōs: ‘nōn ūlla labōrum,
(104)  ō virgō, nova mī faciēs inopīnave surgit;
(105)  omnia praecēpī atque animō mēcum ante perēgī.
(106)  ūnum ōrō: quandō hīc īnfernī jānua rēgis
(107)  dīcitur et tenebrōsa palūs Acheronte refūsō,
(108)  īre ad cōnspectum cārī genitōris et ōra
(109)  contingat; doceās iter et sacra ōstia pandās.
(110)  illum ego per flammās et mīlle sequentia tēla
(111)  ēripuī hīs umerīs mediōque ex hoste recēpī;
(112)  ille meum comitātus iter maria omnia mēcum
(113)  atque omnīs pelagīque minās caelīque ferēbat,
(114)  invalidus, vīrīs ultrā sortemque senectae.
(115)  quīn, ut tē supplex peterem et tua līmina adīrem,
(116)  īdem ōrāns mandāta dabat. gnātīque patrisque,
(117)  alma, precor, miserēre (potes namque omnia, nec tē
(118)  nēquīquam lūcīs Hecatē praefēcit Avernīs),
(119)  sī potuit mānīs accersere conjugis Orpheus
(120)  Thrēiciā frētus citharā fidibusque canōrīs,
(121)  sī frātrem Pollūx alternā morte redēmit
(122)  itque reditque viam totiēns. quid Thēsea, magnum
(123)  quid memorem Alcīdēn? et mī genus ab Jove summō.’
(124)  Tālibus ōrābat dictīs ārāsque tenēbat,
(125)  cum sīc orsa loquī vātēs: ‘sate sanguine dīvum,
(126)  Trōs Anchīsiadē, facilis dēscēnsus Avernō:
(127)  noctēs atque diēs patet ātrī jānua Dītis;
(128)  sed revocāre gradum superāsque ēvādere ad aurās,
(129)  hoc opus, hic labor est. paucī, quōs aequus amāvit
(130)  Juppiter aut ārdēns ēvēxit ad aethera virtūs,
(131)  dīs genitī potuēre. tenent media omnia silvae,
(132)  Cōcȳtusque sinū lābēns circumvenit ātrō.
(133)  quod sī tantus amor mentī, sī tanta cupīdō est
(134)  bis Stygiōs innāre lacūs, bis nigra vidēre
(135)  Tartara, et īnsānō juvat indulgēre labōrī,
(136)  accipe quae peragenda prius. latet arbore opācā
(137)  aureus et foliīs et lentō vīmine rāmus,
(138)  Jūnōnī īnfernae dictus sacer; hunc tegit omnis
(139)  lūcus et obscūrīs claudunt convallibus umbrae.
(140)  sed nōn ante datur tellūris operta subīre
(141)  auricomōs quam quis dēcerpserit arbore fētūs.
(142)  hoc sibi pulchra suum ferrī Prōserpina mūnus
(143)  īnstituit. prīmō āvulsō nōn dēficit alter
(144)  aureus, et similī frondēscit virga metallō.
(145)  ergō altē vestīgā oculīs et rīte repertum
(146)  carpe manū; namque ipse volēns facilisque sequētur,
(147)  sī tē fāta vocant; aliter nōn vīribus ūllīs
(148)  vincere nec dūrō poteris convellere ferrō.
(149)  praetereā jacet exanimum tibi corpus amīcī
(150)  (heu nescīs) tōtamque incestat fūnere classem,
(151)  dum cōnsulta petis nostrōque in līmine pendēs.
(152)  sēdibus hunc refer ante suīs et conde sepulcrō.
(153)  dūc nigrās pecudēs; ea prīma piācula suntō.
(154)  sīc dēmum lūcōs Stygis et rēgna invia vīvīs
(155)  aspiciēs.’ dīxit, pressōque obmūtuit ōre.
(156)  Aenēās maestō dēfīxus lūmina vultū
(157)  ingreditur linquēns antrum, caecōsque volūtat
(158)  ēventūs animō sēcum. cui fīdus Achātēs
(159)  it comes et paribus cūrīs vestīgia fīgit.
(160)  multa inter sēsē variō sermōne serēbant,
(161)  quem socium exanimem vātēs, quod corpus humandum
(162)  dīceret. atque illī Mīsēnum in lītore siccō,
(163)  ut vēnēre, vident indignā morte perēmptum,
(164)  Mīsēnum Aeolidēn, quō nōn praestantior alter
(165)  aere ciēre virōs Mārtemque accendere cantū.
(166)  Hectoris hic magnī fuerat comes, Hectora circum
(167)  et lituō pugnās īnsignis obībat et hastā.
(168)  postquam illum vītā victor spoliāvit Achillēs,
(169)  Dardaniō Aenēae sēsē fortissimus hērōs
(170)  addiderat socium, nōn īnferiōra secūtus.
(171)  sed tum, forte cavā dum personat aequora conchā,
(172)  dēmēns, et cantū vocat in certāmina dīvōs,
(173)  aemulus exceptum Trītōn, sī crēdere dignum est,
(174)  inter saxa virum spūmōsā immerserat undā.
(175)  ergō omnēs magnō circum clāmōre fremēbant,
(176)  praecipuē pius Aenēās. tum jussa Sibyllae,
(177)  haud mora, festīnant flentēs āramque sepulcrī
(178)  congerere arboribus caelōque ēdūcere certant.
(179)  ītur in antīquam silvam, stabula alta ferārum;
(180)  prōcumbunt piceae, sonat icta secūribus īlex
(181)  fraxineaeque trabēs cuneīs et fissile rōbur
(182)  scinditur, advolvunt ingentīs montibus ornōs.
(183)  Nec nōn Aenēās opera inter tālia prīmus
(184)  hortātur sociōs paribusque accingitur armīs.
(185)  atque haec ipse suō trīstī cum corde volūtat
(186)  aspectāns silvam immēnsam, et sīc forte precātur:
(187)  ‘sī nunc sē nōbīs ille aureus arbore rāmus
(188)  ostendat nemore in tantō! quandō omnia vērē
(189)  heu nimium dē tē vātēs, Mīsēne, locūta est.’
(190)  vix ea fātus erat, geminae cum forte columbae
(191)  ipsa sub ōra virī caelō vēnēre volantēs,
(192)  et viridī sēdēre solō. tum maximus hērōs
(193)  māternās agnōvit avīs laetusque precātur:
(194)  ‘este ducēs, ō, sī qua via est, cursumque per aurās
(195)  dērigite in lūcōs ubi pinguem dīves opācat
(196)  rāmus humum. tūque, ō, dubiīs nē dēfice rēbus,
(197)  dīva parēns.’ sīc effātus vestīgia pressit
(198)  observāns quae signa ferant, quō tendere pergant.
(199)  pāscentēs illae tantum prōdīre volandō
(200)  quantum aciē possent oculī servāre sequentum.
(201)  inde ubi vēnēre ad faucēs grave olentis Avernī,
(202)  tollunt sē celerēs liquidumque per āera lāpsae
(203)  sēdibus optātīs geminā super arbore sīdunt,
(204)  discolor unde aurī per rāmōs aura refulsit.
(205)  quāle solet silvīs brūmālī frīgore viscum
(206)  fronde virēre novā, quod nōn sua sēminat arbōs,
(207)  et croceō fētū teretīs circumdare truncōs,
(208)  tālis erat speciēs aurī frondentis opācā
(209)  īlice, sīc lēnī crepitābat brattea ventō.
(210)  corripit Aenēās extemplō avidusque refringit
(211)  cūnctantem, et vātis portat sub tēcta Sibyllae.
(212)  Nec minus intereā Mīsēnum in lītore Teucrī
(213)  flēbant et cinerī ingrātō suprēma ferēbant.
(214)  prīncipiō pinguem taedīs et rōbore sectō
(215)  ingentem strūxēre pyram, cui frondibus ātrīs
(216)  intexunt latera et fērālīs ante cupressōs
(217)  cōnstituunt, decorantque super fulgentibus armīs.
(218)  pars calidōs laticēs et aēna undantia flammīs
(219)  expediunt, corpusque lavant frīgentis et unguunt.
(220)  fit gemitus. tum membra torō dēflēta repōnunt
(221)  purpureāsque super vestīs, vēlāmina nōta,
(222)  coniciunt. pars ingentī subiēre feretrō,
(223)  trīste ministerium, et subjectam mōre parentum
(224)  āversī tenuēre facem. congesta cremantur
(225)  tūrea dōna, dapēs, fūsō crātēres olīvō.
(226)  postquam conlāpsī cinerēs et flamma quiēvit,
(227)  rēliquiās vīnō et bibulam lāvēre favīllam,
(228)  ossaque lēcta cadō tēxit Corynaeus aēnō.
(229)  īdem ter sociōs pūrā circumtulit undā
(230)  spargēns rōre levī et rāmō fēlīcis olīvae,
(231)  lūstrāvitque virōs dīxitque novissima verba.
(232)  at pius Aenēās ingentī mōle sepulcrum
(233)  impōnit suaque arma virō rēmumque tubamque
(234)  monte sub āeriō, quī nunc Mīsēnus ab illō
(235)  dīcitur aeternumque tenet per saecula nōmen.
(236)  Hīs āctīs properē exsequitur praecepta Sibyllae.
(237)  spēlunca alta fuit vastōque immānis hiātū,
(238)  scrūpea, tūta lacū nigrō nemorumque tenebrīs,
(239)  quam super haud ūllae poterant impūne volantēs
(240)  tendere iter pennīs: tālis sēsē hālitus ātrīs
(241)  faucibus effundēns supera ad convexa ferēbat.
(242)  [unde locum Grāī dīxērunt nōmine Aornum.]
(243)  quattuor hīc prīmum nigrantīs terga juvencōs
(244)  cōnstituit frontīque invergit vīna sacerdōs,
(245)  et summās carpēns media inter cornua saetās
(246)  ignibus impōnit sacrīs, lībāmina prīma,
(247)  vōce vocāns Hecatēn caelōque Erebōque potentem.
(248)  suppōnunt aliī cultrōs tepidumque cruōrem
(249)  succipiunt paterīs. ipse ātrī velleris agnam
(250)  Aenēās mātrī Eumenidum magnaeque sorōrī
(251)  ēnse ferit, sterilemque tibī, Prōserpina, vaccam;
(252)  tum Stygiō rēgī nocturnās incohat ārās
(253)  et solida impōnit taurōrum vīscera flammīs,
(254)  pingue super oleum fundēns ārdentibus extīs.
(255)  ecce autem prīmī sub līmina sōlis et ortūs
(256)  sub pedibus mūgīre solum et juga coepta movērī
(257)  silvārum, vīsaeque canēs ululāre per umbram
(258)  adventante deā. ‘procul, ō procul este, profānī,’
(259)  conclāmat vātēs, ‘tōtōque absistite lūcō;
(260)  tūque invāde viam vāgīnāque ēripe ferrum:
(261)  nunc animīs opus, Aenēā, nunc pectore firmō.’
(262)  tantum effāta furēns antrō sē immīsit apertō;
(263)  ille ducem haud timidīs vādentem passibus aequat.
(264)  Dī, quibus imperium est animārum, umbraeque silentēs
(265)  et Chaos et Phlegethōn, loca nocte tacentia lātē,
(266)  sit mihi fās audīta loquī, sit nūmine vestrō
(267)  pandere rēs altā terrā et cālīgine mersās.
(268)  Ībant obscūrī sōlā sub nocte per umbram
(269)  perque domōs Dītis vacuās et inānia rēgna:
(270)  quāle per incertam lūnam sub lūce malignā
(271)  est iter in silvīs, ubi caelum condidit umbrā
(272)  Juppiter, et rēbus nox abstulit ātra colōrem.
(273)  vestibulum ante ipsum prīmīsque in faucibus Orcī
(274)  Lūctus et ultrīcēs posuēre cubīlia Cūrae,
(275)  pallentēsque habitant Morbī trīstisque Senectūs,
(276)  et Metus et malesuāda Famēs ac turpis Egestās,
(277)  terribilēs vīsū fōrmae, Letumque Labōsque;
(278)  tum cōnsanguineus Letī Sopor et mala mentis
(279)  Gaudia, mortiferumque adversō in līmine Bellum,
(280)  ferreīque Eumenidum thalamī et Discordia dēmēns
(281)  vīpereum crīnem vittīs innexa cruentīs.
(282)  in mediō rāmōs annōsaque bracchia pandit
(283)  ulmus opāca, ingēns, quam sēdem Somnia vulgō
(284)  vāna tenēre ferunt, foliīsque sub omnibus haerent.
(285)  multaque praetereā variārum mōnstra ferārum,
(286)  Centaurī in foribus stabulant Scyllaeque bifōrmēs
(287)  et centumgeminus Briareus ac bēlua Lernae
(288)  horrendum strīdēns, flammīsque armāta Chimaera,
(289)  Gorgones Harpyiaeque et fōrma tricorporis umbrae.
(290)  corripit hīc subitā trepidus formīdine ferrum
(291)  Aenēās strictamque aciem venientibus offert,
(292)  et nī docta comes tenuīs sine corpore vītās
(293)  admoneat volitāre cavā sub imāgine fōrmae,
(294)  inruat et frūstrā ferrō dīverberet umbrās.
(295)  Hinc via Tartareī quae fert Acherontis ad undās.
(296)  turbidus hīc caenō vastāque vorāgine gurges
(297)  aestuat atque omnem Cōcȳtō ēructat harēnam.
(298)  portitor hās horrendus aquās et flūmina servat
(299)  terribilī squālōre Charōn, cui plūrima mentō
(300)  cānitiēs inculta jacet, stant lūmina flammā,
(301)  sordidus ex umerīs nōdō dēpendet amictus.
(302)  ipse ratem contō subigit vēlīsque ministrat
(303)  et ferrūgineā subvectat corpora cumbā,
(304)  jam senior, sed crūda deō viridisque senectūs.
(305)  hūc omnis turba ad rīpās effūsa ruēbat,
(306)  mātrēs atque virī dēfūnctaque corpora vītā
(307)  magnanimum hērōum, puerī innūptaeque puellae,
(308)  impositīque rogīs juvenēs ante ōra parentum:
(309)  quam multa in silvīs autumnī frīgore prīmō
(310)  lāpsa cadunt folia, aut ad terram gurgite ab altō
(311)  quam multae glomerantur avēs, ubi frīgidus annus
(312)  trāns pontum fugat et terrīs immittit aprīcīs.
(313)  stābant ōrantēs prīmī trānsmittere cursum
(314)  tendēbantque manūs rīpae ulteriōris amōre.
(315)  nāvita sed trīstis nunc hōs nunc accipit illōs,
(316)  ast aliōs longē summōtōs arcet harēnā.
(317)  Aenēās mīrātus enim mōtusque tumultū
(318)  ‘dīc,’ ait, ‘ō virgō, quid vult concursus ad amnem?
(319)  quidve petunt animae? vel quō discrīmine rīpās
(320)  hae linquunt, illae rēmīs vada līvida verrunt?’
(321)  ollī sīc breviter fāta est longaeva sacerdōs:
(322)  ‘Anchīsā generāte, deum certissima prōlēs,
(323)  Cōcȳtī stāgna alta vidēs Stygiamque palūdem,
(324)  dī cujus jūrāre timent et fallere nūmen.
(325)  haec omnis, quam cernis, inops inhumātaque turba est;
(326)  portitor ille Charōn; hī, quōs vehit unda, sepultī.
(327)  nec rīpās datur horrendās et rauca fluenta
(328)  trānsportāre prius quam sēdibus ossa quiērunt.
(329)  centum errant annōs volitantque haec lītora circum;
(330)  tum dēmum admissī stāgna exoptāta revīsunt.’
(331)  cōnstitit Anchīsā satus et vestīgia pressit
(332)  multa putāns sortemque animō miserātus inīquam.
(333)  cernit ibī maestōs et mortis honōre carentīs
(334)  Leucaspim et Lyciae ductōrem classis Orontēn,
(335)  quōs simul ā Trōjā ventōsa per aequora vectōs
(336)  obruit Auster, aquā involvēns nāvemque virōsque.
(337)  Ecce gubernātor sēsē Palinūrus agēbat,
(338)  quī Libycō nūper cursū, dum sīdera servat,
(339)  exciderat puppī mediīs effūsus in undīs.
(340)  hunc ubi vix multā maestum cognōvit in umbrā,
(341)  sīc prior adloquitur: ‘quis tē, Palinūre, deōrum
(342)  ēripuit nōbīs mediōque sub aequore mersit?
(343)  dīc age. namque mihī, fallāx haud ante repertus,
(344)  hōc ūnō respōnsō animum dēlūsit Apollō,
(345)  quī fore tē pontō incolumem fīnīsque canēbat
(346)  ventūrum Ausoniōs. ēn haec prōmissa fidēs est?’
(347)  ille autem: ‘neque tē Phoebī cortīna fefellit,
(348)  dux Anchīsiadē, nec mē deus aequore mersit.
(349)  namque gubernāclum multā vī forte revulsum,
(350)  cui datus haerēbam cūstōs cursūsque regēbam,
(351)  praecipitāns trāxī mēcum. maria aspera jūrō
(352)  nōn ūllum prō mē tantum cēpisse timōrem,
(353)  quam tua nē spoliāta armīs, excussa magistrō,
(354)  dēficeret tantīs nāvis surgentibus undīs.
(355)  trīs Notus hībernās immēnsa per aequora noctēs
(356)  vēxit mē violentus aquā; vix lūmine quārtō
(357)  prōspexī Ītaliam summā sublīmis ab undā.
(358)  paulātim adnābam terrae; jam tūta tenēbam,
(359)  nī gēns crūdēlis madidā cum veste gravātum
(360)  prēnsantemque uncīs manibus capita aspera montis
(361)  ferrō invāsisset praedamque ignāra putāsset.
(362)  nunc mē flūctus habet versantque in lītore ventī.
(363)  quod tē per caelī jūcundum lūmen et aurās,
(364)  per genitōrem ōrō, per spēs surgentis Iūlī,
(365)  ēripe mē hīs, invicte, malīs: aut tū mihi terram
(366)  inice, namque potes, portūsque requīre Velīnōs;
(367)  aut tū, sī qua via est, sī quam tibi dīva creātrīx
(368)  ostendit (neque enim, crēdō, sine nūmine dīvum
(369)  flūmina tanta parās Stygiamque innāre palūdem),
(370)  dā dextram miserō et tēcum mē tolle per undās,
(371)  sēdibus ut saltem placidīs in morte quiēscam.’
(372)  tālia fātus erat coepit cum tālia vātēs:
(373)  ‘unde haec, ō Palinūre, tibī tam dīra cupīdō?
(374)  tū Stygiās inhumātus aquās amnemque sevērum
(375)  Eumenidum aspiciēs, rīpamve injussus adībis?
(376)  dēsine fāta deum flectī spērāre precandō,
(377)  sed cape dicta memor, dūrī sōlācia cāsūs.
(378)  nam tua fīnitimī, longē lātēque per urbīs
(379)  prōdigiīs āctī caelestibus, ossa piābunt
(380)  et statuent tumulum et tumulō sollemnia mittent,
(381)  aeternumque locus Palinūrī nōmen habēbit.’
(382)  hīs dictīs cūrae ēmōtae pulsusque parumper
(383)  corde dolor trīstī; gaudet cognōmine terra.
(384)  Ergō iter inceptum peragunt fluviōque propinquant.
(385)  nāvita quōs jam inde ut Stygiā prōspexit ab undā
(386)  per tacitum nemus īre pedemque advertere rīpae,
(387)  sīc prior adgreditur dictīs atque increpat ultrō:
(388)  ‘quisquis es, armātus quī nostra ad flūmina tendis,
(389)  fāre age, quid veniās, jam istinc et comprime gressum.
(390)  umbrārum hic locus est, somnī noctisque sopōrae:
(391)  corpora vīva nefās Stygiā vectāre carīnā.
(392)  nec vērō Alcīdēn mē sum laetātus euntem
(393)  accēpisse lacū, nec Thēsea Pīrithoumque,
(394)  dīs quamquam genitī atque invictī vīribus essent.
(395)  Tartareum ille manū cūstōdem in vincla petīvit
(396)  ipsius ā soliō rēgis trāxitque trementem;
(397)  hī dominam Dītis thalamō dēdūcere adortī.’
(398)  quae contrā breviter fāta est Amphrȳsia vātēs:
(399)  ‘nūllae hīc īnsidiae tālēs (absiste movērī),
(400)  nec vim tēla ferunt; licet ingēns jānitor antrō
(401)  aeternum lātrāns exsanguīs terreat umbrās,
(402)  casta licet patruī servet Prōserpina līmen.
(403)  Trōius Aenēās, pietāte īnsignis et armīs,
(404)  ad genitōrem īmās Erebī dēscendit ad umbrās.
(405)  sī tē nūlla movet tantae pietātis imāgō,
(406)  at rāmum hunc’ (aperit rāmum quī veste latēbat)
(407)  ‘agnōscās.’ tumidā ex īrā tum corda resīdunt;
(408)  nec plūra hīs. ille admīrāns venerābile dōnum
(409)  fātālis virgae longō post tempore vīsum
(410)  caeruleam advertit puppim rīpaeque propinquat.
(411)  inde aliās animās, quae per juga longa sedēbant,
(412)  dēturbat laxatque forōs; simul accipit alveō
(413)  ingentem Aenēān. gemuit sub pondere cumba
(414)  sūtilis et multam accēpit rīmōsa palūdem.
(415)  tandem trāns fluvium incolumīs vātemque virumque
(416)  īnfōrmī līmō glaucāque expōnit in ulvā.
(417)  Cerberus haec ingēns lātrātū rēgna trifaucī
(418)  personat adversō recubāns immānis in antrō.
(419)  cui vātēs horrēre vidēns jam colla colubrīs
(420)  melle sopōrātam et medicātīs frūgibus offam
(421)  obicit. ille famē rabidā tria guttura pandēns
(422)  corripit objectam, atque immānia terga resolvit
(423)  fūsus humī tōtōque ingēns extenditur antrō.
(424)  occupat Aenēās aditum cūstōde sepultō
(425)  ēvāditque celer rīpam inremeābilis undae.
(426)  Continuō audītae vōcēs vāgītus et ingēns
(427)  infantumque animae flentēs, in līmine prīmō
(428)  quōs dulcis vītae exsortīs et ab ūbere raptōs
(429)  abstulit ātra diēs et fūnere mersit acerbō;
(430)  hōs juxtā falsō damnātī crīmine mortis.
(431)  nec vērō hae sine sorte datae, sine jūdice, sēdēs:
(432)  quaesītor Mīnōs urnam movet; ille silentum
(433)  cōnsiliumque vocat vītāsque et crīmina discit.
(434)  proxima deinde tenent maestī loca, quī sibi lētum
(435)  īnsontēs peperēre manū lūcemque perōsī
(436)  prōjēcēre animās. quam vellent aethere in altō
(437)  nunc et pauperiem et dūrōs perferre labōrēs!
(438)  fās obstat, trīstīque palūs inamābilis undae
(439)  alligat et noviēs Styx interfūsa coercet.
(440)  nec procul hinc partem fūsī mōnstrantur in omnem
(441)  Lūgentēs campī; sīc illōs nōmine dīcunt.
(442)  hīc quōs dūrus amor crūdēlī tābe perēdit
(443)  sēcrētī cēlant callēs et myrtea circum
(444)  silva tegit; cūrae nōn ipsā in morte relinquunt.
(445)  hīs Phaedram Procrinque locīs maestamque Eriphȳlēn
(446)  crūdēlis nātī mōnstrantem vulnera cernit,
(447)  Euadnēnque et Pāsiphaēn; hīs Lāodamīa
(448)  it comes et juvenis quondam, nunc fēmina, Caeneus
(449)  rūrsus et in veterem fātō revolūta figūram.
(450)  inter quās Phoenissa recēns ā vulnere Dīdō
(451)  errābat silvā in magnā; quam Trōius hērōs
(452)  ut prīmum juxtā stetit agnōvitque per umbrās
(453)  obscūram, quālem prīmō quī surgere mēnse
(454)  aut videt aut vīdisse putat per nūbila lūnam,
(455)  dēmīsit lacrimās dulcīque adfātus amōre est:
(456)  ‘īnfēlīx Dīdō, vērus mihi nūntius ergō
(457)  vēnerat exstīnctam ferrōque extrēma secūtam?
(458)  fūneris heu tibi causa fuī? per sīdera jūrō,
(459)  per superōs et sī qua fidēs tellūre sub īmā est,
(460)  invītus, rēgīna, tuō dē lītore cessī.
(461)  sed mē jussa deum, quae nunc hās īre per umbrās,
(462)  per loca senta sitū cōgunt noctemque profundam,
(463)  imperiīs ēgēre suīs; nec crēdere quīvī
(464)  hunc tantum tibi mē discessū ferre dolōrem.
(465)  siste gradum tēque aspectū nē subtrahe nostrō.
(466)  quem fugis? extrēmum fātō quod tē adloquor hoc est.’
(467)  tālibus Aenēās ārdentem et torva tuentem
(468)  lēnībat dictīs animum lacrimāsque ciēbat.
(469)  illa solō fīxōs oculōs āversa tenēbat
(470)  nec magis inceptō vultum sermōne movētur
(471)  quam sī dūra silex aut stet Marpēsia cautēs.
(472)  tandem corripuit sēsē atque inimīca refūgit
(473)  in nemus umbriferum, conjūnx ubi prīstinus illī
(474)  respondet cūrīs aequatque Sychaeus amōrem.
(475)  nec minus Aenēās cāsū percussus inīquō
(476)  prōsequitur lacrimīs longē et miserātur euntem.
(477)  Inde datum mōlītur iter. jamque arva tenēbant
(478)  ultima, quae bellō clārī sēcrēta frequentant.
(479)  hīc illī occurrit Tȳdeus, hīc inclutus armīs
(480)  Parthenopaeus et Adrastī pallentis imāgō,
(481)  hīc multum flētī ad superōs bellōque cadūcī
(482)  Dardanidae, quōs ille omnīs longō ōrdine cernēns
(483)  ingemuit, Glaucumque Medontaque Thersilochumque,
(484)  trīs Antēnoridās Cererīque sacrum Polyboetēn,
(485)  Īdaeumque etiam currūs, etiam arma tenentem.
(486)  circumstant animae dextrā laevāque frequentēs,
(487)  nec vīdisse semel satis est; juvat usque morārī
(488)  et cōnferre gradum et veniendī discere causās.
(489)  at Danaum procerēs Agamemnoniaeque phalangēs
(490)  ut vīdēre virum fulgentiaque arma per umbrās,
(491)  ingentī trepidāre metū; pars vertere terga,
(492)  ceu quondam petiēre ratēs, pars tollere vōcem
(493)  exiguam: inceptus clāmor frūstrātur hiantīs.
(494)  Atque hīc Prīamidēn laniātum corpore tōtō
(495)  Dēiphobum vīdit lacerum crūdēliter ōra,
(496)  ōra manūsque ambās, populātaque tempora raptīs
(497)  auribus et truncās inhonestō vulnere nārīs.
(498)  vix adeō agnōvit pavitantem ac dīra tegentem
(499)  supplicia, et nōtīs compellat vōcibus ultrō:
(500)  ‘Dēiphobe armipotēns, genus altō ā sanguine Teucrī,
(501)  quis tam crūdēlīs optāvit sūmere poenās?
(502)  cui tantum dē tē licuit? mihi fāma suprēmā
(503)  nocte tulit fessum vastā tē caede Pelasgum
(504)  prōcubuisse super cōnfūsae strāgis acervum.
(505)  tunc egomet tumulum Rhoetēō in lītore inānem
(506)  cōnstituī et magnā mānīs ter vōce vocāvī.
(507)  nōmen et arma locum servant; tē, amīce, nequīvī
(508)  cōnspicere et patriā dēcēdēns pōnere terrā.’
(509)  ad quae Prīamidēs: ‘nihil ō tibi, amīce, relictum;
(510)  omnia Dēiphobō solvistī et fūneris umbrīs.
(511)  sed mē fāta mea et scelus exitiāle Lacaenae
(512)  hīs mersēre malīs; illa haec monimenta relīquit.
(513)  namque ut suprēmam falsa inter gaudia noctem
(514)  ēgerimus, nōstī: et nimium meminisse necesse est.
(515)  cum fātālis equus saltū super ardua vēnit
(516)  Pergama et armātum peditem gravis attulit alvō,
(517)  illa chorum simulāns euhantīs orgia circum
(518)  dūcēbat Phrygiās; flammam media ipsa tenēbat
(519)  ingentem et summā Danaōs ex arce vocābat.
(520)  tum mē cōnfectum cūrīs somnōque gravātum
(521)  īnfēlīx habuit thalamus, pressitque jacentem
(522)  dulcis et alta quiēs placidaeque simillima mortī.
(523)  ēgregia intereā conjūnx arma omnia tēctīs
(524)  ēmovet, et fīdum capitī subdūxerat ēnsem:
(525)  intrā tēcta vocat Menelāum et līmina pandit,
(526)  scīlicet id magnum spērāns fore mūnus amantī,
(527)  et fāmam exstinguī veterum sīc posse malōrum.
(528)  quid moror? inrumpunt thalamō, comes additus ūnā
(529)  hortātor scelerum Aeolidēs. dī, tālia Grāīs
(530)  īnstaurāte, piō sī poenās ōre reposcō.
(531)  sed tē quī vīvum cāsūs, age fāre vicissim,
(532)  attulerint. pelagīne venīs errōribus āctus
(533)  an monitū dīvum? an quae tē fortūna fatīgat,
(534)  ut trīstīs sine sōle domōs, loca turbida, adīrēs?’
(535)  Hāc vice sermōnum roseīs Aurōra quadrīgīs
(536)  jam medium aetheriō cursū trājēcerat axem;
(537)  et fors omne datum traherent per tālia tempus,
(538)  sed comes admonuit breviterque adfāta Sibylla est:
(539)  ‘nox ruit, Aenēā; nōs flendō dūcimus hōrās.
(540)  hīc locus est, partīs ubi sē via findit in ambās:
(541)  dextera quae Dītis magnī sub moenia tendit,
(542)  hāc iter Ēlysium nōbīs; at laeva malōrum
(543)  exercet poenās et ad impia Tartara mittit.’
(544)  Dēiphobus contrā: ‘nē saevī, magna sacerdōs;
(545)  discēdam, explēbō numerum reddarque tenebrīs.
(546)  ī decus, ī, nostrum; meliōribus ūtere fātīs.’
(547)  tantum effātus, et in verbō vestīgia torsit.
(548)  Respicit Aenēās subitō et sub rūpe sinistrā
(549)  moenia lāta videt triplicī circumdata mūrō,
(550)  quae rapidus flammīs ambit torrentibus amnis,
(551)  Tartareus Phlegethōn, torquetque sonantia saxa.
(552)  porta adversa ingēns solidōque adamante columnae,
(553)  vīs ut nūlla virum, nōn ipsī exscindere bellō
(554)  caelicolae valeant; stat ferrea turris ad aurās,
(555)  Tīsiphonēque sedēns pallā succīncta cruentā
(556)  vestibulum exsomnis servat noctēsque diēsque.
(557)  hinc exaudīrī gemitūs et saeva sonāre
(558)  verbera, tum strīdor ferrī tractaeque catēnae.
(559)  cōnstitit Aenēās strepitumque exterritus hausit.
(560)  ‘quae scelerum faciēs? ō virgō, effāre; quibusve
(561)  urgentur poenīs? quis tantus plangor ad aurās?’
(562)  tum vātēs sīc orsa loquī: ‘dux inclute Teucrum,
(563)  nūllī fās castō scelerātum īnsistere līmen;
(564)  sed mē cum lūcīs Hecatē praefēcit Avernīs,
(565)  ipsa deum poenās docuit perque omnia dūxit.
(566)  Cnōsius haec Rhadamanthus habet dūrissima rēgna
(567)  castīgatque auditque dolōs subigitque fatērī
(568)  quae quis apud superōs fūrtō laetātus inānī
(569)  distulit in sēram commissa piācula mortem.
(570)  continuō sontīs ultrīx accīncta flagellō
(571)  Tīsiphonē quatit īnsultāns, torvōsque sinistrā
(572)  intentāns anguīs vocat agmina saeva sorōrum.
(573)  tum dēmum horrisonō strīdentēs cardine sacrae
(574)  panduntur portae. cernis cūstōdia quālis
(575)  vestibulō sedeat, faciēs quae līmina servet?
(576)  quīnquāgintā ātrīs immānis hiātibus Hydra
(577)  saevior intus habet sēdem. tum Tartarus ipse
(578)  bis patet in praeceps tantum tenditque sub umbrās
(579)  quantus ad aetherium caelī suspectus Olympum.
(580)  hīc genus antīquum Terrae, Tītānia pūbēs,
(581)  fulmine dējectī fundō volvuntur in īmō.
(582)  hīc et Alōīdās geminōs immānia vīdī
(583)  corpora, quī manibus magnum rescindere caelum
(584)  adgressī superīsque Jovem dētrūdere rēgnīs.
(585)  vīdī et crūdēlīs dantem Salmōnea poenās,
(586)  dum flammās Jovis et sonitūs imitātur Olympī.
(587)  quattuor hic invectus equīs et lampada quassāns
(588)  per Graium populōs mediaeque per Ēlidis urbem
(589)  ībat ovāns, dīvumque sibī poscēbat honōrem,
(590)  dēmēns, quī nimbōs et nōn imitābile fulmen
(591)  aere et cornipedum pulsū simulāret equōrum.
(592)  at pater omnipotēns dēnsa inter nūbila tēlum
(593)  contorsit, nōn ille facēs nec fūmea taedīs
(594)  lūmina, praecipitemque immānī turbine adēgit.
(595)  nec nōn et Tityon, Terrae omniparentis alumnum,
(596)  cernere erat, per tōta novem cui jūgera corpus
(597)  porrigitur, rōstrōque immānis vultur obuncō
(598)  immortāle jecur tondēns fēcundaque poenīs
(599)  vīscera rīmāturque epulīs habitatque sub altō
(600)  pectore, nec fibrīs requiēs datur ūlla renātīs.
(601)  quid memorem Lapithās, Ixīona Pīrithoumque?
(602)  quōs super ātra silex jam jam lāpsūra cadentīque
(603)  imminet adsimilis; lūcent geniālibus altīs
(604)  aurea fulcra torīs, epulaeque ante ōra parātae
(605)  rēgificō luxū; Furiārum maxima juxtā
(606)  accubat et manibus prohibet contingere mēnsās,
(607)  exsurgitque facem attollēns atque intonat ōre.
(608)  hīc, quibus invīsī frātrēs, dum vīta manēbat,
(609)  pulsātusve parēns et fraus innexa clientī,
(610)  aut quī dīvitiīs sōlī incubuēre repertīs
(611)  nec partem posuēre suīs (quae maxima turba est),
(612)  quīque ob adulterium caesī, quīque arma secūtī
(613)  impia nec veritī dominōrum fallere dextrās,
(614)  inclūsī poenam exspectant. nē quaere docērī
(615)  quam poenam, aut quae fōrma virōs fortūnave mersit.
(616)  saxum ingēns volvunt aliī, radiīsque rotārum
(617)  districtī pendent; sedet aeternumque sedēbit
(618)  īnfēlīx Thēseus, Phlegyāsque miserrimus omnīs
(619)  admonet et magnā testātur vōce per umbrās:
(620)  “discite jūstitiam monitī et nōn temnere dīvōs.”
(621)  vēndidit hic aurō patriam dominumque potentem
(622)  imposuit; fīxit lēgēs pretiō atque refīxit;
(623)  hic thalamum invāsit nātae vetitōsque hymenaeōs:
(624)  ausī omnēs immāne nefās ausōque potītī.
(625)  nōn, mihi sī linguae centum sint ōraque centum,
(626)  ferrea vōx, omnīs scelerum comprēndere fōrmās,
(627)  omnia poenārum percurrere nōmina possim.’
(628)  Haec ubi dicta dedit Phoebī longaeva sacerdōs,
(629)  ‘sed jam age, carpe viam et susceptum perfice mūnus;
(630)  accelerēmus’ ait; ‘Cyclōpum ēducta camīnīs
(631)  moenia cōnspiciō atque adversō fornice portās,
(632)  haec ubi nōs praecepta jubent dēpōnere dōna.’
(633)  dīxerat et pariter gressī per opāca viārum
(634)  corripiunt spatium medium foribusque propinquant.
(635)  occupat Aenēās aditum corpusque recentī
(636)  spargit aquā rāmumque adversō in līmine fīgit.
(637)  Hīs dēmum exāctīs, perfectō mūnere dīvae,
(638)  dēvēnēre locōs laetōs et amoena virēcta
(639)  fortūnātōrum nemorum sēdēsque beātās.
(640)  largior hīc campōs aethēr et lūmine vestit
(641)  purpureō, sōlemque suum, sua sīdera nōrunt.
(642)  pars in grāmineīs exercent membra palaestrīs,
(643)  contendunt lūdō et fulvā luctantur harēnā;
(644)  pars pedibus plaudunt choreās et carmina dīcunt.
(645)  nec nōn Thrēicius longā cum veste sacerdōs
(646)  obloquitur numerīs septem discrīmina vōcum,
(647)  jamque eadem digitīs, jam pectine pulsat eburnō.
(648)  hīc genus antīquum Teucrī, pulcherrima prōlēs,
(649)  magnanimī hērōes nātī meliōribus annīs,
(650)  Īlusque Assaracusque et Trōjae Dardanus auctor.
(651)  arma procul currūsque virum mīrātur inānīs;
(652)  stant terrā dēfīxae hastae passimque solūtī
(653)  per campum pāscuntur equī. quae grātia currum
(654)  armōrumque fuit vīvīs, quae cūra nitentīs
(655)  pāscere equōs, eadem sequitur tellūre repostōs.
(656)  cōnspicit, ecce, aliōs dextrā laevāque per herbam
(657)  vēscentīs laetumque chorō paeāna canentīs
(658)  inter odōrātum laurīs nemus, unde supernē
(659)  plūrimus Ēridanī per silvam volvitur amnis.
(660)  hīc manus ob patriam pugnandō vulnera passī,
(661)  quīque sacerdōtēs castī, dum vīta manēbat,
(662)  quīque piī vātēs et Phoebō digna locūtī,
(663)  inventās aut quī vītam excoluēre per artīs
(664)  quīque suī memorēs aliquōs fēcēre merendō:
(665)  omnibus hīs niveā cinguntur tempora vittā.
(666)  quōs circumfūsōs sīc est adfāta Sibylla,
(667)  Mūsaeum ante omnīs (medium nam plūrima turba
(668)  hunc habet atque umerīs exstantem suspicit altīs):
(669)  ‘dīcite, fēlīcēs animae tūque optime vātēs,
(670)  quae regiō Anchīsēn, quis habet locus? illius ergō
(671)  vēnimus et magnōs Erebī trānāvimus amnīs.’
(672)  atque huic respōnsum paucīs ita reddidit hērōs:
(673)  ‘nūllī certa domus; lūcīs habitāmus opācīs,
(674)  rīpārumque torōs et prāta recentia rīvīs
(675)  incolimus. sed vōs, sī fert ita corde voluntās,
(676)  hoc superāte jugum, et facilī jam trāmite sistam.’
(677)  dīxit, et ante tulit gressum campōsque nitentīs
(678)  dēsuper ostentat; dehinc summa cacūmina linquunt.
(679)  At pater Anchīsēs penitus convalle virentī
(680)  inclūsās animās superumque ad lūmen itūrās
(681)  lūstrābat studiō recolēns, omnemque suōrum
(682)  forte recēnsēbat numerum, cārōsque nepōtēs
(683)  fātaque fortūnāsque virum mōrēsque manūsque.
(684)  isque ubi tendentem adversum per grāmina vīdit
(685)  Aenēān, alacris palmās utrasque tetendit,
(686)  effūsaeque genīs lacrimae et vōx excidit ōre:
(687)  ‘vēnistī tandem, tuaque exspectāta parentī
(688)  vīcit iter dūrum pietās? datur ōra tuērī,
(689)  nāte, tua et nōtās audīre et reddere vōcēs?
(690)  sīc equidem dūcēbam animō rēbarque futūrum
(691)  tempora dīnumerāns, nec mē mea cūra fefellit.
(692)  quās ego tē terrās et quanta per aequora vectum
(693)  accipiō! quantīs jactātum, nāte, perīclīs!
(694)  quam metuī nē quid Libyae tibi rēgna nocērent!’
(695)  ille autem: ‘tua mē, genitor, tua trīstis imāgō
(696)  saepius occurrēns haec līmina tendere adēgit;
(697)  stant sale Tyrrhēnō classēs. dā jungere dextram,
(698)  dā, genitor, tēque amplexū nē subtrahe nostrō.’
(699)  sīc memorāns largō flētū simul ōra rigābat.
(700)  ter cōnātus ibī collō dare bracchia circum;
(701)  ter frūstrā comprēnsa manūs effūgit imāgō,
(702)  pār levibus ventīs volucrīque simillima somnō.
(703)  Intereā videt Aenēās in valle reductā
(704)  sēclūsum nemus et virgulta sonantia silvae,
(705)  Lēthaeumque domōs placidās quī praenatat amnem.
(706)  hunc circum innumerae gentēs populīque volābant:
(707)  ac velutī in prātīs ubi apēs aestāte serēnā
(708)  flōribus īnsīdunt variīs et candida circum
(709)  līlia funduntur, strepit omnis murmure campus.
(710)  horrēscit vīsū subitō causāsque requīrit
(711)  īnscius Aenēās, quae sint ea flūmina porrō,
(712)  quīve virī tantō complērint agmine rīpās.
(713)  tum pater Anchīsēs: ‘animae, quibus altera fātō
(714)  corpora dēbentur, Lēthaeī ad flūminis undam
(715)  sēcūrōs laticēs et longa oblīvia pōtant.
(716)  hās equidem memorāre tibi atque ostendere cōram
(717)  jamprīdem, hanc prōlem cupiō ēnumerāre meōrum,
(718)  quō magis Ītaliā mēcum laetēre repertā.’
(719)  ‘ō pater, anne aliquās ad caelum hinc īre putandum est
(720)  sublīmīs animās iterumque ad tarda revertī
(721)  corpora? quae lūcis miserīs tam dīra cupīdō?’
(722)  ‘dīcam equidem nec tē suspēnsum, nāte, tenēbō’
(723)  suscipit Anchīsēs atque ōrdine singula pandit.
(724)  ‘Prīncipiō caelum ac terrās campōsque liquentīs
(725)  lūcentemque globum lūnae Tītāniaque astra
(726)  spīritus intus alit, tōtamque īnfūsa per artūs
(727)  mēns agitat mōlem et magnō sē corpore miscet.
(728)  inde hominum pecudumque genus vītaeque volantum
(729)  et quae marmoreō fert mōnstra sub aequore pontus.
(730)  igneus est ollīs vigor et caelestis orīgō
(731)  sēminibus, quantum nōn noxia corpora tardant
(732)  terrēnīque hebetant artūs moribundaque membra.
(733)  hinc metuunt cupiuntque, dolent gaudentque, neque aurās
(734)  dispiciunt clausae tenebrīs et carcere caecō.
(735)  quīn et suprēmō cum lūmine vīta relīquit,
(736)  nōn tamen omne malum miserīs nec funditus omnēs
(737)  corporeae excēdunt pestēs, penitusque necesse est
(738)  multa diū concrēta modīs inolēscere mīrīs.
(739)  ergō exercentur poenīs veterumque malōrum
(740)  supplicia expendunt: aliae panduntur inānēs
(741)  suspēnsae ad ventōs, aliīs sub gurgite vastō
(742)  īnfectum ēluitur scelus aut exūritur ignī:
(743)  quisque suōs patimur mānīs. exinde per amplum
(744)  mittimur Ēlysium et paucī laeta arva tenēmus,
(745)  dōnec longa diēs perfectō temporis orbe
(746)  concrētam exēmit lābem, pūrumque relinquit
(747)  aetherium sēnsum atque aurāī simplicis ignem.
(748)  hās omnīs, ubi mīlle rotam volvēre per annōs,
(749)  Lēthaeum ad fluvium deus ēvocat agmine magnō,
(750)  scīlicet immemorēs supera ut convexa revīsant
(751)  rūrsus, et incipiant in corpora velle revertī.’
(752)  Dīxerat Anchīsēs nātumque ūnāque Sibyllam
(753)  conventūs trahit in mediōs turbamque sonantem,
(754)  et tumulum capit unde omnīs longō ōrdine posset
(755)  adversōs legere et venientum discere vultūs.
(756)  ‘Nunc age, Dardaniam prōlem quae deinde sequātur
(757)  glōria, quī maneant Italā dē gente nepōtēs,
(758)  inlūstrīs animās nostrumque in nōmen itūrās,
(759)  expediam dictīs, et tē tua fāta docēbō.
(760)  ille, vidēs, pūrā juvenis quī nītitur hastā,
(761)  proxima sorte tenet lūcis loca, prīmus ad aurās
(762)  aetheriās Italō commixtus sanguine surget,
(763)  Silvius, Albānum nōmen, tua postuma prōlēs,
(764)  quem tibi longaevō sērum Lāvīnia conjūnx
(765)  ēdūcet silvīs rēgem rēgumque parentem,
(766)  unde genus Longā nostrum dominābitur Albā.
(767)  proximus ille Procās, Trōjānae glōria gentis,
(768)  et Capys et Numitor et quī tē nōmine reddet
(769)  Silvius Aenēās, pariter pietāte vel armīs
(770)  ēgregius, sī umquam rēgnandam accēperit Albam.
(771)  quī juvenēs! quantās ostentant, aspice, vīrīs
(772)  atque umbrāta gerunt cīvīlī tempora quercū!
(773)  hī tibi Nōmentum et Gabiōs urbemque Fidēnam,
(774)  hī Collātīnās impōnent montibus arcēs,
(775)  Pōmetiōs Castrumque Inuī Bōlamque Coramque;
(776)  haec tum nōmina erunt, nunc sunt sine nōmine terrae.
(777)  quīn et avō comitem sēsē Māvortius addet
(778)  Rōmulus, Assaracī quem sanguinis Īlia māter
(779)  ēdūcet. viden, ut geminae stant vertice cristae
(780)  et pater ipse suō superum jam signat honōre?
(781)  ēn hujus, nāte, auspiciīs illa incluta Rōma
(782)  imperium terrīs, animōs aequābit Olympō,
(783)  septemque ūna sibī mūrō circumdabit arcēs,
(784)  fēlīx prōle virum: quālis Berecyntia māter
(785)  invehitur currū Phrygiās turrīta per urbēs
(786)  laeta deum partū, centum complexa nepōtēs,
(787)  omnīs caelicolās, omnīs supera alta tenentīs.
(788)  hūc geminās nunc flecte aciēs, hanc aspice gentem
(789)  Rōmānōsque tuōs. hīc Caesar et omnis Iūlī
(790)  prōgeniēs magnum caelī ventūra sub axem.
(791)  hic vir, hic est, tibi quem prōmittī saepius audīs,
(792)  Augustus Caesar, dīvī genus, aurea condet
(793)  saecula quī rūrsus Latiō rēgnāta per arva
(794)  Sāturnō quondam, super et Garamantas et Indōs
(795)  prōferet imperium; jacet extrā sīdera tellūs,
(796)  extrā annī sōlisque viās, ubi caelifer Atlās
(797)  axem umerō torquet stēllīs ārdentibus aptum.
(798)  hujus in adventum jam nunc et Caspia rēgna
(799)  respōnsīs horrent dīvum et Maeōtia tellūs,
(800)  et septemgeminī turbant trepida ōstia Nīlī.
(801)  nec vērō Alcīdēs tantum tellūris obīvit,
(802)  fīxerit aeripedem cervam licet, aut Erymanthī
(803)  pācārit nemora et Lernam tremefēcerit arcū;
(804)  nec quī pampineīs victor juga flectit habēnīs
(805)  Līber, agēns celsō Nȳsae dē vertice tigrīs.
(806)  et dubitāmus adhūc virtūtem extendere factīs,
(807)  aut metus Ausoniā prohibet cōnsistere terrā?
(808)  quis procul ille autem rāmīs īnsignis olīvae
(809)  sacra ferēns? nōscō crīnīs incānaque menta
(810)  rēgis Rōmānī prīmam quī lēgibus urbem
(811)  fundābit, Curibus parvīs et paupere terrā
(812)  missus in imperium magnum. cui deinde subībit
(813)  ōtia quī rumpet patriae residēsque movēbit
(814)  Tullus in arma virōs et jam dēsuēta triumphīs
(815)  agmina. quem juxtā sequitur jactantior Ancus
(816)  nunc quoque jam nimium gaudēns populāribus aurīs.
(817)  vīs et Tarquiniōs rēgēs animamque superbam
(818)  ultōris Brūtī, fascīsque vidēre receptōs?
(819)  cōnsulis imperium hic prīmus saevāsque secūrīs
(820)  accipiet, nātōsque pater nova bella moventīs
(821)  ad poenam pulchrā prō lībertāte vocābit,
(822)  īnfēlīx, utcumque ferent ea facta minōrēs:
(823)  vincet amor patriae laudumque immēnsa cupīdō.
(824)  quīn Deciōs Drūsōsque procul saevumque secūrī
(825)  aspice Torquātum et referentem signa Camillum.
(826)  illae autem paribus quās fulgere cernis in armīs,
(827)  concordēs animae nunc et dum nocte prementur,
(828)  heu quantum inter sē bellum, sī lūmina vītae
(829)  attigerint, quantās aciēs strāgemque ciēbunt,
(830)  aggeribus socer Alpīnīs atque arce Monoecī
(831)  dēscendēns, gener adversīs īnstrūctus Eōīs!
(832)  nē, puerī, nē tanta animīs adsuēscite bella
(833)  neu patriae validās in vīscera vertite vīrīs;
(834)  tūque prior, tū parce, genus quī dūcis Olympō,
(835)  prōice tēla manū, sanguis meus!—
(836)  ille triumphātā Capitōlia ad alta Corinthō
(837)  victor aget currum caesīs īnsignis Achīvīs.
(838)  ēruet ille Argōs Agamemnoniāsque Mycēnās
(839)  ipsumque Aeacidēn, genus armipotentis Achillī,
(840)  ultus avōs Trōjae templa et temerāta Minervae.
(841)  quis tē, magne Catō, tacitum aut tē, Cosse, relinquat?
(842)  quis Gracchī genus aut geminōs, duo fulmina bellī,
(843)  Scīpiadās, clādem Libyae, parvōque potentem
(844)  Fābricium vel tē sulcō, Serrāne, serentem?
(845)  quō fessum rapitis, Fabiī? tū Maximus ille es,
(846)  ūnus quī nōbīs cūnctandō restituis rem.
(847)  excūdent aliī spīrantia mollius aera
(848)  (crēdō equidem), vīvōs dūcent dē marmore vultūs,
(849)  ōrābunt causās melius, caelīque meātūs
(850)  dēscrībent radiō et surgentia sīdera dīcent:
(851)  tū regere imperiō populōs, Rōmāne, mementō
(852)  (hae tibi erunt artēs), pācīque impōnere mōrem,
(853)  parcere subjectīs et dēbellāre superbōs.’
(854)  Sīc pater Anchīsēs, atque haec mīrantibus addit:
(855)  ‘aspice, ut īnsignis spoliīs Mārcellus opīmīs
(856)  ingreditur victorque virōs superēminet omnīs.
(857)  hic rem Rōmānam magnō turbante tumultū
(858)  sistet eques, sternet Poenōs Gallumque rebellem,
(859)  tertiaque arma patrī suspendet capta Quirīnō.’
(860)  atque hīc Aenēās (ūnā namque īre vidēbat
(861)  ēgregium fōrmā juvenem et fulgentibus armīs,
(862)  sed frōns laeta parum et dējectō lūmina vultū)
(863)  ‘quis, pater, ille, virum quī sīc comitātur euntem?
(864)  fīlius, anne aliquis magnā dē stirpe nepōtum?
(865)  quī strepitus circā comitum! quantum īnstar in ipsō!
(866)  sed nox ātra caput trīstī circumvolat umbrā.’
(867)  tum pater Anchīsēs lacrimīs ingressus obortīs:
(868)  ‘ō gnāte, ingentem lūctum nē quaere tuōrum;
(869)  ostendent terrīs hunc tantum fāta neque ultrā
(870)  esse sinent. nimium vōbīs Rōmāna propāgō
(871)  vīsa potēns, superī, propria haec sī dōna fuissent.
(872)  quantōs ille virum magnam Māvortis ad urbem
(873)  campus aget gemitūs! vel quae, Tiberīne, vidēbis
(874)  fūnera, cum tumulum praeterlābēre recentem!
(875)  nec puer Īliacā quisquam dē gente Latīnōs
(876)  in tantum spē tollet avōs, nec Rōmula quondam
(877)  ūllō sē tantum tellūs jactābit alumnō.
(878)  heu pietās, heu prīsca fidēs invictaque bellō
(879)  dextera! nōn illī sē quisquam impūne tulisset
(880)  obvius armātō, seu cum pedes īret in hostem
(881)  seu spūmantis equī foderet calcāribus armōs.
(882)  heu, miserande puer, sī quā fāta aspera rumpās,
(883)  tū Mārcellus eris. manibus date līlia plēnīs,
(884)  purpureōs spargam flōrēs animamque nepōtis
(885)  hīs saltem accumulem dōnīs, et fungar inānī
(886)  mūnere.’ sīc tōtā passim regiōne vagantur
(887)  āeris in campīs lātīs atque omnia lūstrant.
(888)  quae postquam Anchīsēs nātum per singula dūxit
(889)  incenditque animum fāmae venientis amōre,
(890)  exim bella virō memorat quae deinde gerenda,
(891)  Laurentīsque docet populōs urbemque Latīnī,
(892)  et quō quemque modō fugiatque feratque labōrem.
(893)  Sunt geminae Somnī portae, quārum altera fertur
(894)  cornea, quā vērīs facilis datur exitus umbrīs,
(895)  altera candentī perfecta nitēns elephantō,
(896)  sed falsa ad caelum mittunt īnsomnia Mānēs.
(897)  hīs ibi tum nātum Anchīsēs ūnāque Sibyllam
(898)  prōsequitur dictīs portāque ēmittit eburnā,
(899)  ille viam secat ad nāvīs sociōsque revīsit.
(900)  Tum sē ad Cājētae rēctō fert līmite portum.
(901)  ancora dē prōrā jacitur; stant lītore puppēs.
