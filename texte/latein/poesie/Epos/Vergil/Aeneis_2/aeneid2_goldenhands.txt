(1)  Conticuēre omnēs intentīque ōra tenēbant
(2)  inde torō pater Aenēās sīc orsus ab altō:
(3)  Īnfandum, rēgīna, jubēs renovāre dolōrem,
(4)  Trōjānās ut opēs et lāmentābile rēgnum
(5)  ēruerint Danaī, quaeque ipse miserrima vīdī
(6)  et quōrum pars magna fuī. quis tālia fandō
(7)  Myrmidonum Dolopumve aut dūrī mīles Ulixī
(8)  temperet ā lacrimīs? et jam nox ūmida caelō
(9)  praecipitat suādentque cadentia sīdera somnōs.
(10)  sed sī tantus amor cāsūs cognōscere nostrōs
(11)  et breviter Trōjae suprēmum audīre labōrem,
(12)  quamquam animus meminisse horret lūctūque refūgit,
(13)  incipiam. frāctī bellō fātīsque repulsī
(14)  ductōrēs Danaum tot jam lābentibus annīs
(15)  īnstar montis equum dīvīnā Palladis arte
(16)  aedificant, sectāque intexunt abiete costās;
(17)  vōtum prō reditū simulant; ea fāma vagātur.
(18)  hūc dēlēcta virum sortītī corpora fūrtim
(19)  inclūdunt caecō laterī penitusque cavernās
(20)  ingentīs uterumque armātō mīlite complent.
(21)  est in cōnspectū Tenedos, nōtissima fāmā
(22)  īnsula, dīves opum Priamī dum rēgna manēbant,
(23)  nunc tantum sinus et statiō male fīda carīnīs:
(24)  hūc sē prōvectī dēsertō in lītore condunt;
(25)  nōs abiisse ratī et ventō petiisse Mycēnās.
(26)  ergō omnis longō solvit sē Teucria lūctū;
(27)  panduntur portae, juvat īre et Dōrica castra
(28)  dēsertōsque vidēre locōs lītusque relictum:
(29)  hīc Dolopum manus, hīc saevus tendēbat Achillēs;
(30)  classibus hīc locus, hīc aciē certāre solēbant.
(31)  pars stupet innūptae dōnum exitiāle Minervae
(32)  et mōlem mīrantur equī; prīmusque Thymoetēs
(33)  dūcī intrā mūrōs hortātur et arce locārī,
(34)  sīve dolō seu jam Trōjae sīc fāta ferēbant.
(35)  at Capys, et quōrum melior sententia mentī,
(36)  aut pelagō Danaum īnsidiās suspectaque dōna
(37)  praecipitāre jubent subjectīsque ūrere flammīs,
(38)  aut terebrāre cavās uterī et temptāre latebrās.
(39)  scinditur incertum studia in contrāria vulgus.
(40)  Prīmus ibi ante omnīs magnā comitante catervā
(41)  Lāocoōn ārdēns summā dēcurrit ab arce,
(42)  et procul ‘ō miserī, quae tanta īnsānia, cīvēs?
(43)  crēditis āvectōs hostīs? aut ūlla putātis
(44)  dōna carēre dolīs Danaum? sīc nōtus Ulixēs?
(45)  aut hōc inclūsī lignō occultantur Achīvī,
(46)  aut haec in nostrōs fabricāta est māchina mūrōs,
(47)  īnspectūra domōs ventūraque dēsuper urbī,
(48)  aut aliquis latet error; equō nē crēdite, Teucrī.
(49)  quidquid id est, timeō Danaōs et dōna ferentīs.’
(50)  sīc fātus validīs ingentem vīribus hastam
(51)  in latus inque ferī curvam compāgibus alvum
(52)  contorsit. stetit illa tremēns, uterōque recussō
(53)  īnsonuēre cavae gemitumque dedēre cavernae.
(54)  et, sī fāta deum, sī mēns nōn laeva fuisset,
(55)  impulerat ferrō Argolicās foedāre latebrās,
(56)  Trōjaque nunc stāret, Priamīque arx alta manērēs.
(57)  Ecce, manūs juvenem intereā post terga revīnctum
(58)  pāstōrēs magnō ad rēgem clāmōre trahēbant
(59)  Dardanidae, quī sē ignōtum venientibus ultrō,
(60)  hoc ipsum ut strueret Trōjamque aperīret Achīvīs,
(61)  obtulerat, fīdēns animī atque in utrumque parātus,
(62)  seu versāre dolōs seu certae occumbere mortī.
(63)  undique vīsendī studiō Trōjāna juventūs
(64)  circumfūsa ruit certantque inlūdere captō.
(65)  accipe nunc Danaum īnsidiās et crīmine ab ūnō
(66)  disce omnīs.
(67)  namque ut cōnspectū in mediō turbātus, inermis
(68)  cōnstitit atque oculīs Phrygia agmina circumspexit,
(69)  ‘heu, quae nunc tellūs,’ inquit, ‘quae mē aequora possunt
(70)  accipere? aut quid jam miserō mihi dēnique restat,
(71)  cui neque apud Danaōs usquam locus, et super ipsī
(72)  Dardanidae īnfēnsī poenās cum sanguine poscunt?’
(73)  quō gemitū conversī animī compressus et omnis
(74)  impetus. hortāmur fārī quō sanguine crētus,
(75)  quidve ferat; memoret quae sit fīdūcia captō.
(76)  Ille haec dēpositā tandem formīdine fātur
(77)  ‘Cūncta equidem tibi, rēx, fuerit quodcumque, fatēbor
(78)  vēra,’ inquit; ‘neque mē Argolicā dē gente negābō.
(79)  hoc prīmum; nec, sī miserum Fortūna Sinōnem
(80)  fīnxit, vānum etiam mendācemque improba finget.
(81)  fandō aliquod sī forte tuās pervēnit ad aurīs
(82)  Bēlīdae nōmen Palamēdis et incluta fāmā
(83)  glōria, quem falsā sub prōditiōne Pelasgī
(84)  īnsontem īnfandō indiciō, quia bella vetābat,
(85)  dēmīsēre necī, nunc cassum lūmine lūgent:
(86)  illī mē comitem et cōnsanguinitāte propinquum
(87)  pauper in arma pater prīmīs hūc mīsit ab annīs.
(88)  dum stābat rēgnō incolumis rēgumque vigēbat
(89)  conciliīs, et nōs aliquod nōmenque decusque
(90)  gessimus. invidiā postquam pellācis Ulixī
(91)  (haud ignōta loquor) superīs concessit ab ōrīs,
(92)  adflīctus vītam in tenebrīs lūctūque trahēbam
(93)  et cāsum īnsontis mēcum indignābar amīcī.
(94)  nec tacuī dēmēns et mē, fors sī qua tulisset,
(95)  sī patriōs umquam remeāssem victor ad Argōs,
(96)  prōmīsī ultōrem et verbīs odia aspera mōvī.
(97)  hinc mihi prīma malī lābēs, hinc semper Ulixēs
(98)  crīminibus terrēre novīs, hinc spargere vōcēs
(99)  in vulgum ambiguās et quaerere cōnscius arma.
(100)  nec requiēvit enim, dōnec Calchante ministrō–
(101)  sed quid ego haec autem nēquīquam ingrāta revolvō,
(102)  quidve moror? sī omnīs ūnō ōrdine habētis Achīvōs,
(103)  idque audīre sat est, jamdūdum sūmite poenās:
(104)  hoc Ithacus velit et magnō mercentur Atrīdae.’
(105)  Tum vērō ārdēmus scītārī et quaerere causās,
(106)  ignārī scelerum tantōrum artisque Pelasgae.
(107)  prōsequitur pavitāns et fictō pectore fātur:
(108)  ‘Saepe fugam Danaī Trōjā cupiēre relictā
(109)  mōlīrī et longō fessī discēdere bellō;
(110)  fēcissentque utinam! saepe illōs aspera pontī
(111)  interclūsit hiems et terruit Auster euntīs.
(112)  praecipuē cum jam hīc trabibus contextus acernīs
(113)  stāret equus, tōtō sonuērunt aethere nimbī.
(114)  suspēnsī Eurypylum scītantem ōrācula Phoebī
(115)  mittimus, isque adytīs haec trīstia dicta reportat:
(116)  “sanguine plācāstis ventōs et virgine caesā,
(117)  cum prīmum Īliacās, Danaī, vēnistis ad ōrās;
(118)  sanguine quaerendī reditūs animāque litandum
(119)  Argolicā.” vulgī quae vōx ut vēnit ad aurīs,
(120)  obstipuēre animī gelidusque per īma cucurrit
(121)  ossa tremor, cui fāta parent, quem poscat Apollō.
(122)  hīc Ithacus vātem magnō Calchanta tumultū
(123)  prōtrahit in mediōs; quae sint ea nūmina dīvum
(124)  flāgitat. et mihi jam multī crūdēle canēbant
(125)  artificis scelus, et tacitī ventūra vidēbant.
(126)  bis quīnōs silet ille diēs tēctusque recūsat
(127)  prōdere vōce suā quemquam aut oppōnere mortī.
(128)  vix tandem, magnīs Ithacī clāmōribus āctus,
(129)  compositō rumpit vōcem et mē dēstinat ārae.
(130)  adsēnsēre omnēs et, quae sibi quisque timēbat,
(131)  ūnius in miserī exitium conversa tulēre.
(132)  jamque diēs īnfanda aderat; mihi sacra parārī
(133)  et salsae frūgēs et circum tempora vittae.
(134)  ēripuī, fateor, lētō mē et vincula rūpī,
(135)  līmōsōque lacū per noctem obscūrus in ulvā
(136)  dēlituī dum vēla darent, sī forte dedissent.
(137)  nec mihi jam patriam antīquam spēs ūlla videndī
(138)  nec dulcīs nātōs exoptātumque parentem,
(139)  quōs illī fors et poenās ob nostra reposcent
(140)  effugia, et culpam hanc miserōrum morte piābunt.
(141)  quod tē per superōs et cōnscia nūmina vērī,
(142)  per sī qua est quae restet adhūc mortālibus usquam
(143)  intemerāta fidēs, ōrō, miserēre labōrum
(144)  tantōrum, miserēre animī nōn digna ferentis.’
(145)  Hīs lacrimīs vītam damus et miserēscimus ultrō.
(146)  ipse virō prīmus manicās atque arta levārī
(147)  vincla jubet Priamus dictīsque ita fātur amīcīs:
(148)  ‘quisquis es, āmissōs hinc jam oblīvīscere Grāiōs
(149)  (noster eris) mihique haec ēdissere vēra rogantī:
(150)  quō mōlem hanc immānis equī statuēre? quis auctor?
(151)  quidve petunt? quae rēligiō? aut quae māchina bellī?’
(152)  dīxerat. ille dolīs īnstrūctus et arte Pelasgā
(153)  sustulit exūtās vinclīs ad sīdera palmās:
(154)  ‘vōs, aeternī ignēs, et nōn violābile vestrum
(155)  testor nūmen,’ ait, ‘vōs ārae ēnsēsque nefandī,
(156)  quōs fūgī, vittaeque deum, quās hostia gessī:
(157)  fās mihi Grāiōrum sacrāta resolvere jūra,
(158)  fās ōdisse virōs atque omnia ferre sub aurās,
(159)  sī qua tegunt, teneor patriae nec lēgibus ūllīs.
(160)  tū modo prōmissīs maneās servātaque servēs
(161)  Trōja fidem, sī vēra feram, sī magna rependam.
(162)  omnis spēs Danaum et coeptī fīdūcia bellī
(163)  Palladis auxiliīs semper stetit. impius ex quō
(164)  Tȳdīdēs sed enim scelerumque inventor Ulixēs,
(165)  fātāle adgressī sacrātō āvellere templō
(166)  Palladium caesīs summae cūstōdibus arcis,
(167)  corripuēre sacram effigiem manibusque cruentīs
(168)  virgineās ausī dīvae contingere vittās,
(169)  ex illō fluere ac retrō sublāpsa referrī
(170)  spēs Danaum, frāctae vīrēs, āversa deae mēns.
(171)  nec dubiīs ea signa dedit Trītōnia mōnstrīs.
(172)  vix positum castrīs simulācrum: ārsēre coruscae
(173)  lūminibus flammae arrēctīs, salsusque per artūs
(174)  sūdor iit, terque ipsa solō (mīrābile dictū)
(175)  ēmicuit parmamque ferēns hastamque trementem.
(176)  extemplō temptanda fugā canit aequora Calchās,
(177)  nec posse Argolicīs exscindī Pergama tēlīs
(178)  ōmina nī repetant Argīs nūmenque redūcant
(179)  quod pelagō et curvīs sēcum āvēxēre carīnīs.
(180)  et nunc quod patriās ventō petiēre Mycēnās,
(181)  arma deōsque parant comitēs pelagōque remēnsō
(182)  imprōvīsī aderunt; ita dīgerit ōmina Calchās.
(183)  hanc prō Palladiō monitī, prō nūmine laesō
(184)  effigiem statuēre, nefās quae trīste piāret.
(185)  hanc tamen immēnsam Calchās attollere mōlem
(186)  rōboribus textīs caelōque ēdūcere jussit,
(187)  nē recipī portīs aut dūcī in moenia posset,
(188)  neu populum antīquā sub rēligiōne tuērī.
(189)  nam sī vestra manus violāsset dōna Minervae,
(190)  tum magnum exitium (quod dī prius ōmen in ipsum
(191)  convertant!) Priamī imperiō Phrygibusque futūrum;
(192)  sīn manibus vestrīs vestram ascendisset in urbem,
(193)  ultrō Asiam magnō Pelopēa ad moenia bellō
(194)  ventūram, et nostrōs ea fāta manēre nepōtēs.’
(195)  Tālibus īnsidiīs perjūrīque arte Sinōnis
(196)  crēdita rēs, captīque dolīs lacrimīsque coāctīs
(197)  quōs neque Tȳdīdēs nec Lārīsaeus Achillēs,
(198)  nōn annī domuēre decem, nōn mīlle carīnae.
(199)  Hīc aliud majus miserīs multōque tremendum
(200)  obicitur magis atque imprōvida pectora turbat.
(201)  Lāocoōn, ductus Neptūnō sorte sacerdōs,
(202)  sollemnīs taurum ingentem mactābat ad ārās.
(203)  ecce autem geminī ā Tenedō tranquilla per alta
(204)  (horrēscō referēns) immēnsīs orbibus anguēs
(205)  incumbunt pelagō pariterque ad lītora tendunt;
(206)  pectora quōrum inter flūctūs arrēcta jubaeque
(207)  sanguineae superant undās, pars cētera pontum
(208)  pōne legit sinuatque immēnsa volūmine terga.
(209)  fit sonitus spūmante salō; jamque arva tenēbant
(210)  ārdentīsque oculōs suffectī sanguine et ignī
(211)  sībila lambēbant linguīs vibrantibus ōra.
(212)  diffugimus vīsū exsanguēs. illī agmine certō
(213)  Lāocoonta petunt; et prīmum parva duōrum
(214)  corpora nātōrum serpēns amplexus uterque
(215)  implicat et miserōs morsū dēpāscitur artūs;
(216)  post ipsum auxiliō subeuntem ac tēla ferentem
(217)  corripiunt spīrīsque ligant ingentibus; et jam
(218)  bis medium amplexī, bis collō squāmea circum
(219)  terga datī superant capite et cervīcibus altīs.
(220)  ille simul manibus tendit dīvellere nōdōs
(221)  perfūsus saniē vittās ātrōque venēnō,
(222)  clāmōrēs simul horrendōs ad sīdera tollit:
(223)  quālis mūgītūs, fūgit cum saucius āram
(224)  taurus et incertam excussit cervīce secūrim.
(225)  at geminī lāpsū dēlūbra ad summa dracōnēs
(226)  effugiunt saevaeque petunt Trītōnidis arcem,
(227)  sub pedibusque deae clipeīque sub orbe teguntur.
(228)  tum vērō tremefacta novus per pectora cūnctīs
(229)  īnsinuat pavor, et scelus expendisse merentem
(230)  Lāocoonta ferunt, sacrum quī cuspide rōbur
(231)  laeserit et tergō scelerātam intorserit hastam.
(232)  dūcendum ad sēdēs simulācrum ōrandaque dīvae
(233)  nūmina conclāmant.
(234)  dīvidimus mūrōs et moenia pandimus urbis.
(235)  accingunt omnēs operī pedibusque rotārum
(236)  subiciunt lāpsūs, et stuppea vincula collō
(237)  intendunt; scandit fātālis māchina mūrōs
(238)  fēta armīs. puerī circum innūptaeque puellae
(239)  sacra canunt fūnemque manū contingere gaudent;
(240)  illa subit mediaeque mināns inlābitur urbī.
(241)  ō patria, ō dīvum domus Īlium et incluta bellō
(242)  moenia Dardanidum! quater ipsō in līmine portae
(243)  substitit atque uterō sonitum quater arma dedēre;
(244)  īnstāmus tamen immemorēs caecīque furōre
(245)  et mōnstrum īnfēlīx sacrātā sistimus arce.
(246)  tunc etiam fātīs aperit Cassandra futūrīs
(247)  ōra deī jussū nōn umquam crēdita Teucrīs.
(248)  nōs dēlūbra deum miserī, quibus ultimus esset
(249)  ille diēs, fēstā vēlāmus fronde per urbem.
(250)  Vertitur intereā caelum et ruit Ōceanō nox
(251)  involvēns umbrā magnā terramque polumque
(252)  Myrmidonumque dolōs; fūsī per moenia Teucrī
(253)  conticuēre; sopor fessōs complectitur artūs.
(254)  et jam Argīva phalānx īnstrūctīs nāvibus ībat
(255)  ā Tenedō tacitae per amīca silentia lūnae
(256)  lītora nōta petēns, flammās cum rēgia puppis
(257)  extulerat, fātīsque deum dēfēnsus inīquīs
(258)  inclūsōs uterō Danaōs et pīnea fūrtim
(259)  laxat claustra Sinōn. illōs patefactus ad aurās
(260)  reddit equus laetīque cavō sē rōbore prōmunt
(261)  Thessandrus Sthenelusque ducēs et dīrus Ulixēs,
(262)  dēmissum lāpsī per fūnem, Acamāsque Thoāsque
(263)  Pēlīdēsque Neoptolemus prīmusque Machāōn
(264)  et Menelāus et ipse dolī fabricātor Epēos.
(265)  invādunt urbem somnō vīnōque sepultam;
(266)  caeduntur vigilēs, portīsque patentibus omnīs
(267)  accipiunt sociōs atque agmina cōnscia jungunt.
(268)  Tempus erat quō prīma quiēs mortālibus aegrīs
(269)  incipit et dōnō dīvum grātissima serpit.
(270)  in somnīs, ecce, ante oculōs maestissimus Hector
(271)  vīsus adesse mihī largōsque effundere flētūs,
(272)  raptātus bīgīs ut quondam, āterque cruentō
(273)  pulvere perque pedēs trājectus lōra tumentīs.
(274)  ei mihi, quālis erat, quantum mūtātus ab illō
(275)  Hectore quī redit exuviās indūtus Achillī
(276)  vel Danaum Phrygiōs jaculātus puppibus ignīs!
(277)  squālentem barbam et concrētōs sanguine crīnīs
(278)  vulneraque illa gerēns, quae circum plūrima mūrōs
(279)  accēpit patriōs. ultrō flēns ipse vidēbar
(280)  compellāre virum et maestās exprōmere vōcēs:
(281)  ‘ō lūx Dardaniae, spēs ō fīdissima Teucrum,
(282)  quae tantae tenuēre morae? quibus Hector ab ōrīs
(283)  exspectāte venīs? ut tē post multa tuōrum
(284)  fūnera, post variōs hominumque urbisque labōrēs
(285)  dēfessī aspicimus! quae causa indigna serēnōs
(286)  foedāvit vultūs? aut cūr haec vulnera cernō?’
(287)  ille nihil, nec mē quaerentem vāna morātur,
(288)  sed graviter gemitūs īmō dē pectore dūcēns,
(289)  ‘heu fuge, nāte deā, tēque hīs’ ait ‘ēripe flammīs.
(290)  hostis habet mūrōs; ruit altō ā culmine Trōja.
(291)  sat patriae Priamōque datum: sī Pergama dextrā
(292)  dēfendī possent, etiam hāc dēfēnsa fuissent.
(293)  sacra suōsque tibī commendat Trōja penātīs;
(294)  hōs cape fātōrum comitēs, hīs moenia quaere
(295)  magna pererrātō statuēs quae dēnique pontō.’
(296)  sīc ait et manibus vittās Vestamque potentem
(297)  aeternumque adytīs effert penetrālibus ignem.
(298)  Dīversō intereā miscentur moenia lūctū,
(299)  et magis atque magis, quamquam sēcrēta parentis
(300)  Anchīsae domus arboribusque obtēcta recessit,
(301)  clārēscunt sonitūs armōrumque ingruit horror.
(302)  excutior somnō et summī fastīgia tēctī
(303)  ascēnsū superō atque arrēctīs auribus astō:
(304)  in segetem velutī cum flamma furentibus Austrīs
(305)  incidit, aut rapidus montānō flūmine torrēns
(306)  sternit agrōs, sternit sata laeta boumque labōrēs
(307)  praecipitīsque trahit silvās; stupet īnscius altō
(308)  accipiēns sonitum saxī dē vertice pāstor.
(309)  tum vērō manifēsta fidēs, Danaumque patēscunt
(310)  īnsidiae. jam Dēiphobī dedit ampla ruīnam
(311)  Volcānō superante domus, jam proximus ārdet
(312)  Ucalegōn; Sīgēa ignī freta lāta relūcent.
(313)  exoritur clāmorque virum clangorque tubārum.
(314)  arma āmēns capiō; nec sat ratiōnis in armīs,
(315)  sed glomerāre manum bellō et concurrere in arcem
(316)  cum sociīs ārdent animī; furor īraque mentem
(317)  praecipitat, pulchrumque morī succurrit in armīs.
(318)  Ecce autem tēlīs Panthūs ēlāpsus Achīvum,
(319)  Panthūs Othryadēs, arcis Phoebīque sacerdōs,
(320)  sacra manū victōsque deōs parvumque nepōtem
(321)  ipse trahit cursūque āmēns ad līmina tendit.
(322)  ‘quō rēs summa locō, Panthū? quam prēndimus arcem?’
(323)  vix ea fātus eram gemitū cum tālia reddit:
(324)  ‘vēnit summa diēs et inēluctābile tempus
(325)  Dardaniae. fuimus Trōes, fuit Īlium et ingēns
(326)  glōria Teucrōrum; ferus omnia Juppiter Argōs
(327)  trānstulit; incēnsā Danaī dominantur in urbe.
(328)  arduus armātōs mediīs in moenibus astāns
(329)  fundit equus victorque Sinōn incendia miscet
(330)  īnsultāns. portīs aliī bipatentibus adsunt,
(331)  mīlia quot magnīs umquam vēnēre Mycēnīs;
(332)  obsēdēre aliī tēlīs angusta viārum
(333)  oppositīs; stat ferrī aciēs mucrōne coruscō
(334)  stricta, parāta necī; vix prīmī proelia temptant
(335)  portārum vigilēs et caecō Mārte resistunt.’
(336)  tālibus Othryadae dictīs et nūmine dīvum
(337)  in flammās et in arma feror, quō trīstis Erīnȳs,
(338)  quō fremitus vocat et sublātus ad aethera clāmor.
(339)  addunt sē sociōs Rhīpeus et maximus armīs
(340)  Ēpytus, oblātī per lūnam, Hypanisque Dymāsque
(341)  et laterī adglomerant nostrō, juvenisque Coroebus
(342)  Mygdonidēs illīs ad Trōjam forte diēbus
(343)  vēnerat īnsānō Cassandrae incēnsus amōre
(344)  et gener auxilium Priamō Phrygibusque ferēbat,
(345)  īnfēlīx quī nōn spōnsae praecepta furentis
(346)  audierit!
(347)  quōs ubi cōnfertōs audēre in proelia vīdī,
(348)  incipiō super hīs: ‘juvenēs, fortissima frūstrā
(349)  pectora, sī vōbīs audentem extrēma cupīdō
(350)  certa sequī, quae sit rēbus fortūna vidētis:
(351)  excessēre omnēs adytīs ārīsque relictīs
(352)  dī quibus imperium hoc steterat; succurritis urbī
(353)  incēnsae. moriāmur et in media arma ruāmus.
(354)  ūna salūs victīs nūllam spērāre salūtem.’
(355)  sīc animīs juvenum furor additus. inde, lupī ceu
(356)  raptōrēs ātrā in nebulā, quōs improba ventris
(357)  exēgit caecōs rabiēs catulīque relictī
(358)  faucibus exspectant siccīs, per tēla, per hostīs
(359)  vādimus haud dubiam in mortem mediaeque tenēmus
(360)  urbis iter; nox ātra cavā circumvolat umbrā.
(361)  quis clādem illīus noctis, quis fūnera fandō
(362)  explicet aut possit lacrimīs aequāre labōrēs?
(363)  urbs antīqua ruit multōs domināta per annōs;
(364)  plūrima perque viās sternuntur inertia passim
(365)  corpora perque domōs et rēligiōsa deōrum
(366)  līmina. nec sōlī poenās dant sanguine Teucrī;
(367)  quondam etiam victīs redit in praecordia virtūs
(368)  victōrēsque cadunt Danaī. crūdēlis ubīque
(369)  lūctus, ubīque pavor et plūrima mortis imāgō.
(370)  Prīmus sē Danaum magnā comitante catervā
(371)  Androgeōs offert nōbīs, socia agmina crēdēns
(372)  īnscius, atque ultrō verbīs compellat amīcīs:
(373)  ‘festīnāte, virī! nam quae tam sēra morātur
(374)  sēgnitiēs? aliī rapiunt incēnsa feruntque
(375)  Pergama: vōs celsīs nunc prīmum ā nāvibus ītis?’
(376)  dīxit, et extemplō (neque enim respōnsa dabantur
(377)  fīda satis) sēnsit mediōs dēlāpsus in hostīs.
(378)  obstipuit retrōque pedem cum vōce repressit.
(379)  imprōvīsum asprīs velutī quī sentibus anguem
(380)  pressit humī nītēns trepidusque repente refūgit
(381)  attollentem īrās et caerula colla tumentem,
(382)  haud secus Androgeōs vīsū tremefactus abībat.
(383)  inruimus dēnsīs et circumfundimur armīs,
(384)  ignārōsque locī passim et formīdine captōs
(385)  sternimus; aspīrat prīmō Fortūna labōrī.
(386)  atque hīc successū exsultāns animīsque Coroebus
(387)  ‘ō sociī, quā prīmā’ inquit ‘Fortūna salūtis
(388)  mōnstrat iter, quāque ostendit sē dextra, sequāmur:
(389)  mūtēmus clipeōs Danaumque īnsignia nōbīs
(390)  aptēmus. dolus an virtūs, quis in hoste requīrat?
(391)  arma dabunt ipsī.’ sīc fātus deinde comantem
(392)  Androgeī galeam clipeīque īnsigne decōrum
(393)  induitur laterīque Argīvum accommodat ēnsem.
(394)  hoc Rhīpeus, hoc ipse Dymās omnisque juventūs
(395)  laeta facit: spoliīs sē quisque recentibus armat.
(396)  vādimus immixtī Danaīs haud nūmine nostrō
(397)  multaque per caecam congressī proelia noctem
(398)  cōnserimus, multōs Danaum dēmittimus Orcō.
(399)  diffugiunt aliī ad nāvīs et lītora cursū
(400)  fīda petunt; pars ingentem formīdine turpī
(401)  scandunt rūrsus equum et nōtā conduntur in alvō.
(402)  Heu nihil invītīs fās quemquam fīdere dīvīs!
(403)  ecce trahēbātur passīs Priamēia virgō
(404)  crīnibus ā templō Cassandra adytīsque Minervae
(405)  ad caelum tendēns ārdentia lūmina frūstrā,
(406)  lūmina, nam tenerās arcēbant vincula palmās.
(407)  nōn tulit hanc speciem furiātā mente Coroebus
(408)  et sēsē medium injēcit peritūrus in agmen;
(409)  cōnsequimur cūnctī et dēnsīs incurrimus armīs.
(410)  hīc prīmum ex altō dēlūbrī culmine tēlīs
(411)  nostrōrum obruimur oriturque miserrima caedēs
(412)  armōrum faciē et Grāiārum errōre jubārum.
(413)  tum Danaī gemitū atque ēreptae virginis īrā
(414)  undique collēctī invādunt, ācerrimus Aiāx
(415)  et geminī Atrīdae Dolopumque exercitus omnis:
(416)  adversī ruptō ceu quondam turbine ventī
(417)  cōnflīgunt, Zephyrusque Notusque et laetus Eōīs
(418)  Eurus equīs; strīdunt silvae saevitque tridentī
(419)  spūmeus atque īmō Nēreus ciet aequora fundō.
(420)  illī etiam, sī quōs obscūrā nocte per umbram
(421)  fūdimus īnsidiīs tōtāque agitāvimus urbe,
(422)  appārent; prīmī clipeōs mentītaque tēla
(423)  agnōscunt atque ōra sonō discordia signant.
(424)  īlicet obruimur numerō, prīmusque Coroebus
(425)  Pēneleī dextrā dīvae armipotentis ad āram
(426)  prōcumbit; cadit et Rhīpeus, jūstissimus ūnus
(427)  quī fuit in Teucrīs et servantissimus aequī
(428)  (dīs aliter vīsum); pereunt Hypanisque Dymāsque
(429)  cōnfīxī ā sociīs; nec tē tua plūrima, Panthū,
(430)  lābentem pietās nec Apollinis īnfula tēxit.
(431)  Īliacī cinerēs et flamma extrēma meōrum,
(432)  testor, in occāsū vestrō nec tēla nec ūllās
(433)  vītāvisse vicēs, Danaum et, sī fāta fuissent
(434)  ut caderem, meruisse manū. dīvellimur inde,
(435)  Īphitus et Peliās mēcum (quōrum Īphitus aevō
(436)  jam gravior, Peliās et vulnere tardus Ulixī),
(437)  prōtinus ad sēdēs Priamī clāmōre vocātī.
(438)  hīc vērō ingentem pugnam, ceu cētera nusquam
(439)  bella forent, nūllī tōtā morerentur in urbe,
(440)  sīc Mārtem indomitum Danaōsque ad tēcta ruentīs
(441)  cernimus obsessumque āctā testūdine līmen.
(442)  haerent parietibus scālae postīsque sub ipsōs
(443)  nītuntur gradibus clipeōsque ad tēla sinistrīs
(444)  prōtēctī obiciunt, prēnsant fastīgia dextrīs.
(445)  Dardanidae contrā turrīs ac tōta domōrum
(446)  culmina convellunt; hīs sē, quandō ultima cernunt,
(447)  extrēmā jam in morte parant dēfendere tēlīs,
(448)  aurātāsque trabēs, veterum decora alta parentum,
(449)  dēvolvunt; aliī strictīs mucrōnibus īmās
(450)  obsēdēre forēs, hās servant agmine dēnsō.
(451)  īnstaurātī animī rēgis succurrere tēctīs
(452)  auxiliōque levāre virōs vimque addere victīs.
(453)  Līmen erat caecaeque forēs et pervius ūsus
(454)  tēctōrum inter sē Priamī, postēsque relictī
(455)  ā tergō, īnfēlīx quā sē, dum rēgna manēbant,
(456)  saepius Andromachē ferre incomitāta solēbat
(457)  ad socerōs et avō puerum Astyanacta trahēbat.
(458)  ēvādō ad summī fastīgia culminis, unde
(459)  tēla manū miserī jactābant inrita Teucrī.
(460)  turrim in praecipitī stantem summīsque sub astra
(461)  ēductam tēctīs, unde omnis Trōja vidērī
(462)  et Danaum solitae nāvēs et Achāica castra,
(463)  adgressī ferrō circum, quā summa labantīs
(464)  jūnctūrās tabulāta dabant, convellimus altīs
(465)  sēdibus impulimusque; ea lāpsa repente ruīnam
(466)  cum sonitū trahit et Danaum super agmina lātē
(467)  incidit. ast aliī subeunt, nec saxa nec ūllum
(468)  tēlōrum intereā cessat genus.
(469)  Vestibulum ante ipsum prīmōque in līmine Pyrrhus
(470)  exsultat tēlīs et lūce coruscus aēnā:
(471)  quālis ubi in lūcem coluber mala grāmina pāstus,
(472)  frīgida sub terrā tumidum quem brūma tegēbat,
(473)  nunc, positīs novus exuviīs nitidusque juventā,
(474)  lūbrica convolvit sublātō pectore terga
(475)  arduus ad sōlem, et linguīs micat ōre trisulcīs.
(476)  ūnā ingēns Periphās et equōrum agitātor Achillis,
(477)  armiger Automedōn, ūnā omnis Scȳria pūbēs
(478)  succēdunt tēctō et flammās ad culmina jactant.
(479)  ipse inter prīmōs correptā dūra bipennī
(480)  līmina perrumpit postīsque ā cardine vellit
(481)  aerātōs; jamque excīsā trabe firma cavāvit
(482)  rōbora et ingentem lātō dedit ōre fenestram.
(483)  appāret domus intus et ātria longa patēscunt;
(484)  appārent Priamī et veterum penetrālia rēgum,
(485)  armātōsque vident stantīs in līmine prīmō.
(486)  at domus interior gemitū miserōque tumultū
(487)  miscētur, penitusque cavae plangōribus aedēs
(488)  fēmineīs ululant; ferit aurea sīdera clāmor.
(489)  tum pavidae tēctīs mātrēs ingentibus errant
(490)  amplexaeque tenent postīs atque ōscula fīgunt.
(491)  īnstat vī patriā Pyrrhus; nec claustra nec ipsī
(492)  cūstōdēs sufferre valent; labat ariete crēbrō
(493)  jānua, et ēmōtī prōcumbunt cardine postēs.
(494)  fit via vī; rumpunt aditūs prīmōsque trucīdant
(495)  immissī Danaī et lātē loca mīlite complent.
(496)  nōn sīc, aggeribus ruptīs cum spūmeus amnis
(497)  exiit oppositāsque ēvīcit gurgite mōlēs,
(498)  fertur in arva furēns cumulō campōsque per omnīs
(499)  cum stabulīs armenta trahit. vīdī ipse furentem
(500)  caede Neoptolemum geminōsque in līmine Atrīdās,
(501)  vīdī Hecubam centumque nurūs Priamumque per ārās
(502)  sanguine foedantem quōs ipse sacrāverat ignīs.
(503)  quīnquāgintā illī thalamī, spēs tanta nepōtum,
(504)  barbaricō postēs aurō spoliīsque superbī
(505)  prōcubuēre; tenent Danaī quā dēficit ignis.
(506)  Forsitan et Priamī fuerint quae fāta requīrās.
(507)  urbis utī captae cāsum convulsaque vīdit
(508)  līmina tēctōrum et medium in penetrālibus hostem,
(509)  arma diū senior dēsuēta trementibus aevō
(510)  circumdat nēquīquam umerīs et inūtile ferrum
(511)  cingitur, ac dēnsōs fertur moritūrus in hostīs.
(512)  aedibus in mediīs nūdōque sub aetheris axe
(513)  ingēns āra fuit juxtāque veterrima laurus
(514)  incumbēns ārae atque umbrā complexa penātīs.
(515)  hīc Hecuba et nātae nēquīquam altāria circum,
(516)  praecipitēs ātrā ceu tempestāte columbae,
(517)  condēnsae et dīvum amplexae simulācra sedēbant.
(518)  ipsum autem sūmptīs Priamum juvenālibus armīs
(519)  ut vīdit, ‘quae mēns tam dīra, miserrime conjūnx,
(520)  impulit hīs cingī tēlīs? aut quō ruis?’ inquit.
(521)  ‘nōn tālī auxiliō nec dēfēnsōribus istīs
(522)  tempus eget; nōn, sī ipse meus nunc adforet Hector.
(523)  hūc tandem concēde; haec āra tuēbitur omnīs,
(524)  aut moriēre simul.’ sīc ōre effāta recēpit
(525)  ad sēsē et sacrā longaevum in sēde locāvit.
(526)  Ecce autem ēlāpsus Pyrrhī dē caede Polītēs,
(527)  ūnus nātōrum Priamī, per tēla, per hostīs
(528)  porticibus longīs fugit et vacua ātria lūstrat
(529)  saucius. illum ārdēns īnfēstō vulnere Pyrrhus
(530)  īnsequitur, jam jamque manū tenet et premit hastā.
(531)  ut tandem ante oculōs ēvāsit et ōra parentum,
(532)  concidit ac multō vītam cum sanguine fūdit.
(533)  hīc Priamus, quamquam in mediā jam morte tenētur,
(534)  nōn tamen abstinuit nec vōcī īraeque pepercit:
(535)  ‘at tibi prō scelere,’ exclāmat, ‘prō tālibus ausīs
(536)  dī, sī qua est caelō pietās quae tālia cūret,
(537)  persolvant grātēs dignās et praemia reddant
(538)  dēbita, quī nātī cōram mē cernere lētum
(539)  fēcistī et patriōs foedāstī fūnere vultūs.
(540)  at nōn ille, satum quō tē mentīris, Achillēs
(541)  tālis in hoste fuit Priamō; sed jūra fidemque
(542)  supplicis ērubuit corpusque exsangue sepulcrō
(543)  reddidit Hectoreum mēque in mea rēgna remīsit.’
(544)  sīc fātus senior tēlumque imbelle sine ictū
(545)  conjēcit, raucō quod prōtinus aere repulsum,
(546)  et summō clipeī nēquīquam umbōne pependit.
(547)  cui Pyrrhus: ‘referēs ergō haec et nūntius ībis
(548)  Pēlīdae genitōrī. illī mea trīstia facta
(549)  dēgeneremque Neoptolemum nārrāre mementō.
(550)  nunc morere.’ hoc dīcēns altāria ad ipsa trementem
(551)  trāxit et in multō lāpsantem sanguine nātī,
(552)  implicuitque comam laevā, dextrāque coruscum
(553)  extulit ac laterī capulō tenus abdidit ēnsem.
(554)  haec fīnis Priamī fātōrum, hic exitus illum
(555)  sorte tulit Trōjam incēnsam et prōlāpsa videntem
(556)  Pergama, tot quondam populīs terrīsque superbum
(557)  rēgnātōrem Asiae. jacet ingēns lītore truncus,
(558)  āvulsumque umerīs caput et sine nōmine corpus.
(559)  At mē tum prīmum saevus circumstetit horror.
(560)  obstipuī; subiit cārī genitōris imāgō,
(561)  ut rēgem aequaevum crūdēlī vulnere vīdī
(562)  vītam exhālantem, subiit dēserta Creūsa
(563)  et dīrepta domus et parvī cāsus Iūlī.
(564)  respiciō et quae sit mē circum cōpia lūstrō.
(565)  dēseruēre omnēs dēfessī, et corpora saltū
(566)  ad terram mīsēre aut ignibus aegra dedēre.
(567)  Jamque adeō super ūnus eram, cum līmina Vestae
(568)  servantem et tacitam sēcrētā in sēde latentem
(569)  Tyndarida aspiciō; dant clāram incendia lūcem
(570)  errantī passimque oculōs per cūncta ferentī.
(571)  illa sibi īnfēstōs ēversa ob Pergama Teucrōs
(572)  et Danaum poenam et dēsertī conjugis īrās
(573)  praemetuēns, Trōjae et patriae commūnis Erīnȳs,
(574)  abdiderat sēsē atque ārīs invīsa sedēbat.
(575)  exārsēre ignēs animō; subit īra cadentem
(576)  ulcīscī patriam et scelerātās sūmere poenās.
(577)  ‘scīlicet haec Spartam incolumis patriāsque Mycēnās
(578)  aspiciet, partōque ībit rēgīna triumphō?
(579)  conjugiumque domumque patris nātōsque vidēbit
(580)  Īliadum turbā et Phrygiīs comitāta ministrīs?
(581)  occiderit ferrō Priamus? Trōja ārserit ignī?
(582)  Dardanium totiēns sūdārit sanguine lītus?
(583)  nōn ita. namque etsī nūllum memorābile nōmen
(584)  fēmineā in poenā est, habet haec victōria laudem;
(585)  exstīnxisse nefās tamen et sūmpsisse merentīs
(586)  laudābor poenās, animumque explēsse juvābit
(587)  ultrīcis flammae et cinerēs satiāsse meōrum.’
(588)  tālia jactābam et furiātā mente ferēbar,
(589)  cum mihi sē, nōn ante oculīs tam clāra, videndam
(590)  obtulit et pūrā per noctem in lūce refulsit
(591)  alma parēns, cōnfessa deam quālisque vidērī
(592)  caelicolīs et quanta solet, dextrāque prehēnsum
(593)  continuit roseōque haec īnsuper addidit ōre:
(594)  ‘nāte, quis indomitās tantus dolor excitat īrās?
(595)  quid furis? aut quōnam nostrī tibi cūra recessit?
(596)  nōn prius aspiciēs ubi fessum aetāte parentem
(597)  līqueris Anchīsēn, superet conjūnxne Creūsa
(598)  Ascaniusque puer? quōs omnīs undique Grāiae
(599)  circum errant aciēs et, nī mea cūra resistat,
(600)  jam flammae tulerint inimīcus et hauserit ēnsis.
(601)  nōn tibi Tyndaridis faciēs invīsa Lacaenae
(602)  culpātusve Paris, dīvum inclēmentia, dīvum
(603)  hās ēvertit opēs sternitque ā culmine Trōjam.
(604)  aspice (namque omnem, quae nunc obducta tuentī
(605)  mortālīs hebetat vīsūs tibi et ūmida circum
(606)  cālīgat, nūbem ēripiam; tū nē qua parentis
(607)  jussa timē neu praeceptīs pārēre recūsā):
(608)  hīc, ubi disjectās mōlēs āvulsaque saxīs
(609)  saxa vidēs, mixtōque undantem pulvere fūmum,
(610)  Neptūnus mūrōs magnōque ēmōta tridentī
(611)  fundāmenta quatit tōtamque ā sēdibus urbem
(612)  ēruit. hīc Jūnō Scaeās saevissima portās
(613)  prīma tenet sociumque furēns ā nāvibus agmen
(614)  ferrō accīncta vocat.
(615)  jam summās arcēs Trītōnia, respice, Pallas
(616)  īnsēdit nimbō effulgēns et Gorgone saeva.
(617)  ipse pater Danaīs animōs vīrīsque secundās
(618)  sufficit, ipse deōs in Dardana suscitat arma.
(619)  ēripe, nāte, fugam fīnemque impōne labōrī;
(620)  nusquam aberō et tūtum patriō tē līmine sistam.’
(621)  dīxerat et spissīs noctis sē condidit umbrīs.
(622)  appārent dīrae faciēs inimīcaque Trōjae
(623)  nūmina magna deum.
(624)  Tum vērō omne mihī vīsum cōnsīdere in ignīs
(625)  Īlium et ex īmō vertī Neptūnia Trōja:
(626)  ac velutī summīs antīquam in montibus ornum
(627)  cum ferrō accīsam crēbrīsque bipennibus īnstant
(628)  ēruere agricolae certātim, illa usque minātur
(629)  et tremefacta comam concussō vertice nūtat,
(630)  vulneribus dōnec paulātim ēvicta suprēmum
(631)  congemuit trāxitque jugīs āvulsa ruīnam.
(632)  dēscendō ac dūcente deō flammam inter et hostīs
(633)  expedior: dant tēla locum flammaeque recēdunt.
(634)  Atque ubi jam patriae perventum ad līmina sēdis
(635)  antīquāsque domōs, genitor, quem tollere in altōs
(636)  optābam prīmum montīs prīmumque petēbam,
(637)  abnegat excīsā vītam prōdūcere Trōjā
(638)  exsiliumque patī. ‘vōs ō, quibus integer aevī
(639)  sanguis,’ ait, ‘solidaeque suō stant rōbore vīrēs,
(640)  vōs agitāte fugam.
(641)  mē sī caelicolae voluissent dūcere vītam,
(642)  hās mihi servāssent sēdēs. satis ūna superque
(643)  vīdimus excidia et captae superāvimus urbī.
(644)  sīc ō sīc positum adfātī discēdite corpus.
(645)  ipse manū mortem inveniam; miserēbitur hostis
(646)  exuviāsque petet. facilis jactūra sepulcrī.
(647)  jam prīdem invīsus dīvīs et inūtilis annōs
(648)  dēmoror, ex quō mē dīvum pater atque hominum rēx
(649)  fulminis adflāvit ventīs et contigit ignī.’
(650)  Tālia perstābat memorāns fīxusque manēbat.
(651)  nōs contrā effūsī lacrimīs conjūnxque Creūsa
(652)  Ascaniusque omnisque domus, nē vertere sēcum
(653)  cūncta pater fātōque urgentī incumbere vellet.
(654)  abnegat inceptōque et sēdibus haeret in īsdem.
(655)  rūrsus in arma feror mortemque miserrimus optō.
(656)  nam quod cōnsilium aut quae jam fortūna dabātur?
(657)  ‘mēne efferre pedem, genitor, tē posse relictō
(658)  spērāstī tantumque nefās patriō excidit ōre?
(659)  sī nihil ex tantā superīs placet urbe relinquī,
(660)  et sedet hoc animō peritūraeque addere Trōjae
(661)  tēque tuōsque juvat, patet istī jānua lētō,
(662)  jamque aderit multō Priamī dē sanguine Pyrrhus,
(663)  nātum ante ōra patris, patrem quī obtruncat ad ārās.
(664)  hoc erat, alma parēns, quod mē per tēla, per ignīs
(665)  ēripis, ut mediīs hostem in penetrālibus utque
(666)  Ascanium patremque meum juxtāque Creūsam
(667)  alterum in alterius mactātōs sanguine cernam?
(668)  arma, virī, ferte arma; vocat lūx ultima victōs.
(669)  reddite mē Danaīs; sinite īnstaurāta revīsam
(670)  proelia. numquam omnēs hodiē moriēmur inultī.’
(671)  Hinc ferrō accingor rūrsus clipeōque sinistram
(672)  īnsertābam aptāns mēque extrā tēcta ferēbam.
(673)  ecce autem complexa pedēs in līmine conjūnx
(674)  haerēbat, parvumque patrī tendēbat Iūlum:
(675)  ‘sī peritūrus abīs, et nōs rape in omnia tēcum;
(676)  sīn aliquam expertus sūmptīs spem pōnis in armīs,
(677)  hanc prīmum tūtāre domum. cui parvus Iūlus,
(678)  cui pater et conjūnx quondam tua dicta relinquor?’
(679)  Tālia vōciferāns gemitū tēctum omne replēbat,
(680)  cum subitum dictūque oritur mīrābile mōnstrum.
(681)  namque manūs inter maestōrumque ōra parentum
(682)  ecce levis summō dē vertice vīsus Iūlī
(683)  fundere lūmen apex, tāctūque innoxia mollīs
(684)  lambere flamma comās et circum tempora pāscī.
(685)  nōs pavidī trepidāre metū crīnemque flagrantem
(686)  excutere et sānctōs restinguere fontibus ignīs.
(687)  at pater Anchīsēs oculōs ad sīdera laetus
(688)  extulit et caelō palmās cum vōce tetendit:
(689)  ‘Juppiter omnipotēns, precibus sī flecteris ūllīs,
(690)  aspice nōs, hoc tantum, et sī pietāte merēmur,
(691)  dā deinde auxilium, pater, atque haec ōmina firmā.’
(692)  Vix ea fātus erat senior, subitōque fragōre
(693)  intonuit laevum, et dē caelō lāpsa per umbrās
(694)  stēlla facem dūcēns multā cum lūce cucurrit.
(695)  illam summa super lābentem culmina tēctī
(696)  cernimus Īdaeā clāram sē condere silvā
(697)  signantemque viās; tum longō līmite sulcus
(698)  dat lūcem et lātē circum loca sulpure fūmant.
(699)  hīc vērō victus genitor sē tollit ad aurās
(700)  adfāturque deōs et sānctum sīdus adōrat.
(701)  ‘jam jam nūlla mora est; sequor et quā dūcitis adsum,
(702)  dī patriī; servāte domum, servāte nepōtem.
(703)  vestrum hoc augurium, vestrōque in nūmine Trōja est.
(704)  cēdō equidem nec, nāte, tibī comes īre recūsō.’
(705)  dīxerat ille, et jam per moenia clārior ignis
(706)  audītur, propiusque aestūs incendia volvunt.
(707)  ‘ergō age, cāre pater, cervīcī impōnere nostrae;
(708)  ipse subībō umerīs nec mē labor iste gravābit;
(709)  quō rēs cumque cadent, ūnum et commūne perīclum,
(710)  ūna salūs ambōbus erit. mihi parvus Iūlus
(711)  sit comes, et longē servet vestīgia conjūnx.
(712)  vōs, famulī, quae dīcam animīs advertite vestrīs.
(713)  est urbe ēgressīs tumulus templumque vetustum
(714)  dēsertae Cereris, juxtāque antīqua cupressus
(715)  rēligiōne patrum multōs servāta per annōs;
(716)  hanc ex dīversō sēdem veniēmus in ūnam.
(717)  tū, genitor, cape sacra manū patriōsque penātīs;
(718)  mē bellō ē tantō dīgressum et caede recentī
(719)  attrectāre nefās, dōnec mē flūmine vīvō
(720)  abluerō.’
(721)  haec fātus lātōs umerōs subjectaque colla
(722)  veste super fulvīque īnsternor pelle leōnis,
(723)  succēdōque onerī; dextrae sē parvus Iūlus
(724)  implicuit sequiturque patrem nōn passibus aequīs;
(725)  pōne subit conjūnx. ferimur per opāca locōrum,
(726)  et mē, quem dūdum nōn ūlla injecta movēbant
(727)  tēla neque adversō glomerātī exāmine Grāī,
(728)  nunc omnēs terrent aurae, sonus excitat omnis
(729)  suspēnsum et pariter comitīque onerīque timentem.
(730)  jamque propinquābam portīs omnemque vidēbar
(731)  ēvāsisse viam, subitō cum crēber ad aurīs
(732)  vīsus adesse pedum sonitus, genitorque per umbram
(733)  prōspiciēns ‘nāte,’ exclāmat, ‘fuge, nāte; propinquant.
(734)  ārdentīs clipeōs atque aera micantia cernō.’
(735)  hīc mihi nescio quod trepidō male nūmen amīcum
(736)  cōnfūsam ēripuit mentem. namque āvia cursū
(737)  dum sequor et nōtā excēdō regiōne viārum,
(738)  heu miserō conjūnx fātōne ērepta Creūsa
(739)  substitit, errāvitne viā seu lāpsa resēdit,
(740)  incertum; nec post oculīs est reddita nostrīs.
(741)  nec prius āmissam respexī animumve reflexī
(742)  quam tumulum antīquae Cereris sēdemque sacrātam
(743)  vēnimus: hīc dēmum collēctīs omnibus ūna
(744)  dēfuit, et comitēs nātumque virumque fefellit.
(745)  quem nōn incūsāvī āmēns hominumque deōrumque,
(746)  aut quid in ēversā vīdī crūdēlius urbe?
(747)  Ascanium Anchīsēnque patrem Teucrōsque penātīs
(748)  commendō sociīs et curvā valle recondō;
(749)  ipse urbem repetō et cingor fulgentibus armīs.
(750)  stat cāsūs renovāre omnīs omnemque revertī
(751)  per Trōjam et rūrsus caput objectāre perīclīs.
(752)  prīncipiō mūrōs obscūraque līmina portae,
(753)  quā gressum extuleram, repetō et vestīgia retrō
(754)  observāta sequor per noctem et lūmine lūstrō:
(755)  horror ubīque animō, simul ipsa silentia terrent.
(756)  inde domum, sī forte pedem, sī forte tulisset,
(757)  mē referō: inruerant Danaī et tēctum omne tenēbant.
(758)  īlicet ignis edāx summa ad fastīgia ventō
(759)  volvitur; exsuperant flammae, furit aestus ad aurās.
(760)  prōcēdō et Priamī sēdēs arcemque revīsō:
(761)  et jam porticibus vacuīs Jūnōnis asȳlō
(762)  cūstōdēs lēctī Phoenix et dīrus Ulixēs
(763)  praedam adservābant. hūc undique Trōia gāza
(764)  incēnsīs ērepta adytīs, mēnsaeque deōrum
(765)  crātēresque aurō solidī, captīvaque vestis
(766)  congeritur. puerī et pavidae longō ōrdine mātrēs
(767)  stant circum.
(768)  ausus quīn etiam vōcēs jactāre per umbram
(769)  implēvī clāmōre viās, maestusque Creūsam
(770)  nēquīquam ingemināns iterumque iterumque vocāvī.
(771)  quaerentī et tēctīs urbis sine fīne furentī
(772)  īnfēlīx simulācrum atque ipsius umbra Creūsae
(773)  vīsa mihi ante oculōs et nōtā major imāgō.
(774)  obstipuī, steteruntque comae et vōx faucibus haesit.
(775)  tum sīc adfārī et cūrās hīs dēmere dictīs:
(776)  ‘quid tantum īnsānō juvat indulgēre dolōrī,
(777)  ō dulcis conjūnx? nōn haec sine nūmine dīvum
(778)  ēveniunt; nec tē comitem hinc portāre Creūsam
(779)  fās, aut ille sinit superī rēgnātor Olympī.
(780)  longa tibi exsilia et vastum maris aequor arandum,
(781)  et terram Hesperiam veniēs, ubi Lȳdius arva
(782)  inter opīma virum lēnī fluit agmine Thybris.
(783)  illīc rēs laetae rēgnumque et rēgia conjūnx
(784)  parta tibī; lacrimās dīlēctae pelle Creūsae.
(785)  nōn ego Myrmidonum sēdēs Dolopumve superbās
(786)  aspiciam aut Grāīs servītum mātribus ībō,
(787)  Dardanis et dīvae Veneris nurus;
(788)  sed mē magna deum genetrīx hīs dētinet ōrīs.
(789)  jamque valē et nātī servā commūnis amōrem.’
(790)  haec ubi dicta dedit, lacrimantem et multa volentem
(791)  dīcere dēseruit, tenuīsque recessit in aurās.
(792)  ter cōnātus ibī collō dare bracchia circum;
(793)  ter frūstrā comprēnsa manūs effūgit imāgō,
(794)  pār levibus ventīs volucrīque simillima somnō.
(795)  sīc dēmum sociōs cōnsūmptā nocte revīsō.
(796)  Atque hīc ingentem comitum adflūxisse novōrum
(797)  inveniō admīrāns numerum, mātrēsque virōsque,
(798)  collēctam exsiliō pūbem, miserābile vulgus.
(799)  undique convēnēre animīs opibusque parātī
(800)  in quāscumque velim pelagō dēdūcere terrās.
(801)  jamque jugīs summae surgēbat Lūcifer Īdae
(802)  dūcēbatque diem, Danaīque obsessa tenēbant
(803)  līmina portārum, nec spēs opis ūlla dabātur.
(804)  cessī et sublātō montīs genitōre petīvī.
