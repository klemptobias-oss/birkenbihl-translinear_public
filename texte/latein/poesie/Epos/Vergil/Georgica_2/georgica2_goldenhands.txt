(1)  Hāctenus arvōrum cultūs et sīdera caelī;
(2)  nunc tē, Bacche, canam, nec nōn silvestria tēcum
(3)  virgulta et prōlem tardē crēscentis olīvae.
(4)  hūc, pater ō Lēnaee: tuīs hīc omnia plēna
(5)  mūneribus, tibi pampineō gravidus autumnō
(6)  flōret ager, spūmat plēnīs vīndēmia labrīs;
(7)  hūc, pater ō Lēnaee, venī, nūdātaque mustō
(8)  tinge novō mēcum dēreptīs crūra coturnīs.
(9)  Prīncipiō arboribus varia est nātūra creandīs.
(10)  namque aliae nūllīs hominum cōgentibus ipsae
(11)  sponte suā veniunt campōsque et flūmina lātē
(12)  curva tenent, ut molle siler lentaeque genistae,
(13)  pōpulus et glaucā cānentia fronde salicta;
(14)  pars autem positō surgunt dē sēmine, ut altae
(15)  castaneae, nemorumque Jovī quae maxima frondet
(16)  aesculus, atque habitae Grāīs ōrācula quercūs.
(17)  pullulat ab rādīce aliīs dēnsissima silva,
(18)  ut cerasīs ulmīsque; etiam Parnāsia laurus
(19)  parva sub ingentī mātris sē subicit umbrā.
(20)  hōs nātūra modōs prīmum dedit, hīs genus omne
(21)  silvārum fruticumque viret nemorumque sacrōrum.
(22)  sunt aliī, quōs ipse viā sibi repperit ūsus:
(23)  hic plantās tenerō abscindēns dē corpore mātrum
(24)  dēposuit sulcīs, hic stirpēs obruit arvō,
(25)  quadrifidāsque sudēs et acūtō rōbore vallōs.
(26)  silvārumque aliae pressōs prōpāginis arcūs
(27)  exspectant et vīva suā plantāria terrā;
(28)  nīl rādīcis egent aliae summumque putātor
(29)  haud dubitat terrae referēns mandāre cacūmen.
(30)  quīn et caudicibus sectīs (mīrābile dictū)
(31)  trūditur ē siccō rādīx oleāgina lignō;
(32)  et saepe alterius rāmōs impūne vidēmus
(33)  vertere in alterius, mūtātamque īnsita māla
(34)  ferre pirum et prūnīs lapidōsa rubēscere corna.
(35)  Quārē agite ō propriōs generātim discite cultūs,
(36)  agricolae, frūctūsque ferōs mollīte colendō,
(37)  neu sēgnēs jaceant terrae. juvat Ismara Bacchō
(38)  cōnserere atque oleā magnum vestīre Taburnum.
(39)  tūque ades inceptumque ūnā dēcurre labōrem,
(40)  ō decus, ō fāmae meritō pars maxima nostrae,
(41)  Maecēnās, pelagōque volāns dā vēla patentī.
(42)  nōn ego cūncta meīs amplectī versibus optō,
(43)  nōn, mihi sī linguae centum sint ōraque centum,
(44)  ferrea vōx. ades et prīmī lege lītoris ōram;
(45)  in manibus terrae. nōn hīc tē carmine fictō
(46)  atque per ambāgēs et longa exōrsa tenēbō.
(47)  Sponte suā quae sē tollunt in lūminis ōrās,
(48)  īnfēcunda quidem, sed laeta et fortia surgunt;
(49)  quippe solō nātūra subest. tamen haec quoque, sī quis
(50)  īnserat aut scrobibus mandet mūtāta subāctīs,
(51)  exuerint silvestrem animum, cultūque frequentī
(52)  in quāscumque volēs artīs haud tarda sequentur.
(53)  nec nōn et, sterilis quae stirpibus exit ab īmīs,
(54)  hoc faciat, vacuōs sī sit dīgesta per agrōs;
(55)  nunc altae frondēs et rāmī mātris opācant
(56)  crēscentīque adimunt fētūs ūruntque ferentem.
(57)  jam quae sēminibus jactīs sē sustulit arbōs,
(58)  tarda venit sērīs factūra nepōtibus umbram,
(59)  pōmaque dēgenerant sūcōs oblīta priōrēs
(60)  et turpīs avibus praedam fert ūva racēmōs.
(61)  scīlicet omnibus est labor impendendus, et omnēs
(62)  cōgendae in sulcum ac multā mercēde domandae.
(63)  sed truncīs oleae melius, prōpāgine vītēs
(64)  respondent, solidō Paphiae dē rōbore myrtūs,
(65)  plantīs ēdūrae corylī. nāscuntur et ingēns
(66)  fraxinus Herculeaeque arbōs umbrōsa corōnae,
(67)  Chāoniīque patris glandēs; etiam ardua palma
(68)  nāscitur et cāsūs abiēs vīsūra marīnōs.
(69)  īnseritur vērō et nucis arbutus horrida fētū,
(70)  et sterilēs platanī mālōs gessēre valentīs,
(71)  castaneae fāgōs; ornusque incānuit albō
(72)  flōre pirī glandemque suēs frēgēre sub ulmīs.
(73)  Nec modus īnserere atque oculōs impōnere simplex.
(74)  nam quā sē mediō trūdunt dē cortice gemmae
(75)  et tenuīs rumpunt tunicās, angustus in ipsō
(76)  fit nōdō sinus; hūc aliēnā ex arbore germen
(77)  inclūdunt ūdōque docent inolēscere librō.
(78)  aut rūrsum ēnōdēs truncī resecantur, et altē
(79)  finditur in solidum cuneīs via, deinde ferācēs
(80)  plantae immittuntur: nec longum tempus, et ingēns
(81)  exiit ad caelum rāmīs fēlīcibus arbōs,
(82)  mīrāta estque novās frondēs et nōn sua pōma.
(83)  Praetereā genus haud ūnum nec fortibus ulmīs
(84)  nec salicī lōtōque neque Īdaeīs cyparissīs,
(85)  nec pinguēs ūnam in faciem nāscuntur olīvae,
(86)  orchades et radiī et amārā pausia bācā,
(87)  pōmaque et Alcinoī silvae, nec surculus īdem
(88)  Crustumiīs Syriīsque pirīs gravibusque volēmīs.
(89)  nōn eadem arboribus pendet vīndēmia nostrīs
(90)  quam Mēthymnaeō carpit dē palmite Lesbos;
(91)  sunt Thasiae vītēs, sunt et Mareōtides albae,
(92)  pinguibus hae terrīs habilēs, leviōribus illae,
(93)  et passō psithia ūtilior tenuisque lagēos
(94)  temptātūra pedēs ōlim vīnctūraque linguam,
(95)  purpureae preciaeque et, quō tē carmine dīcam,
(96)  Rhaetica? nec cellīs ideō contende Falernīs.
(97)  sunt et Aminnēae vītēs, firmissima vīna,
(98)  Tmōlius adsurgit quibus et rēx ipse Phanaeus,
(99)  argītisque minor, cui nōn certāverit ūlla
(100)  aut tantum fluere aut totidem dūrāre per annōs.
(101)  nōn ego tē, dīs et mēnsīs accepta secundīs,
(102)  trānsierim, Rhodia, et tumidīs, būmaste, racēmīs.
(103)  sed neque quam multae speciēs nec nōmina quae sint
(104)  est numerus, neque enim numerō comprēndere rēfert;
(105)  quem quī scīre velit, Libycī velit aequoris īdem
(106)  dīcere quam multae Zephyrō turbentur harēnae
(107)  aut, ubi nāvigiīs violentior incidit Eurus,
(108)  nōsse quot Īoniī veniant ad lītora flūctūs.
(109)  Nec vērō terrae ferre omnēs omnia possunt.
(110)  flūminibus salicēs crassīsque palūdibus alnī
(111)  nāscuntur, sterilēs saxōsīs montibus ornī;
(112)  lītora myrtētīs laetissima; dēnique apertōs
(113)  Bacchus amat collīs, Aquilōnem et frīgora taxī.
(114)  aspice et extrēmīs domitum cultōribus orbem
(115)  Ēōāsque domōs Arabum pictōsque Gelōnōs:
(116)  dīvīsae arboribus patriae. sōla India nigrum
(117)  fert hebenum, sōlīs est tūrea virga Sabaeīs.
(118)  quid tibi odōrātō referam sūdantia lignō
(119)  balsamaque et bācās semper frondentis acanthī?
(120)  quid nemora Aethiopum mollī cānentia lānā,
(121)  velleraque ut foliīs dēpectant tenuia Sērēs?
(122)  aut quōs Ōceanō propior gerit India lūcōs,
(123)  extrēmī sinus orbis, ubi āera vincere summum
(124)  arboris haud ūllae jactū potuēre sagittae?
(125)  et gēns illa quidem sūmptīs nōn tarda pharetrīs.
(126)  Mēdia fert trīstīs sūcōs tardumque sapōrem
(127)  fēlīcis mālī, quō nōn praesentius ūllum,
(128)  pōcula sī quandō saevae īnfēcēre novercae,
(129)  [miscueruntque herbās et nōn innoxia verba,]
(130)  auxilium venit ac membrīs agit ātra venēna.
(131)  ipsa ingēns arbōs faciemque simillima laurō,
(132)  et, sī nōn alium lātē jactāret odōrem,
(133)  laurus erat: folia haud ūllīs lābentia ventīs,
(134)  flōs ad prīma tenāx; animās et olentia Mēdī
(135)  ōra fovent illō et senibus medicantur anhēlīs.
(136)  Sed neque Mēdōrum silvae, dītissima terra,
(137)  nec pulcher Gangēs atque aurō turbidus Hermus
(138)  laudibus Ītaliae certent, nōn Bactra neque Indī
(139)  tōtaque tūriferīs Panchāia pinguis harēnīs.
(140)  haec loca nōn taurī spīrantēs nāribus ignem
(141)  invertēre satīs immānis dentibus hydrī,
(142)  nec galeīs dēnsīsque virum seges horruit hastīs;
(143)  sed gravidae frūgēs et Bacchī Massicus ūmor
(144)  implēvēre; tenent oleae armentaque laeta.
(145)  hinc bellātor equus campō sēsē arduus īnfert,
(146)  hinc albī, Clītumne, gregēs et maxima taurus
(147)  victima, saepe tuō perfūsī flūmine sacrō,
(148)  Rōmānōs ad templa deum dūxēre triumphōs.
(149)  hīc vēr adsiduum atque aliēnīs mēnsibus aestās:
(150)  bis gravidae pecudēs, bis pōmīs ūtilis arbōs.
(151)  at rabidae tigrēs absunt et saeva leōnum
(152)  sēmina, nec miserōs fallunt aconīta legentīs,
(153)  nec rapit immēnsōs orbīs per humum neque tantō
(154)  squāmeus in spīram tractū sē colligit anguis.
(155)  adde tot ēgregiās urbēs operumque labōrem,
(156)  tot congesta manū praeruptīs oppida saxīs
(157)  flūminaque antīquōs subter lābentia mūrōs.
(158)  an mare quod suprā memorem, quodque adluit īnfrā?
(159)  anne lacūs tantōs? tē, Lārī maxime, tēque,
(160)  flūctibus et fremitū adsurgēns Bēnāce marīnō?
(161)  an memorem portūs Lucrīnōque addita claustra
(162)  atque indignātum magnīs strīdōribus aequor,
(163)  Jūlia quā pontō longē sonat unda refūsō
(164)  Tyrrhēnusque fretīs immittitur aestus Avernīs?
(165)  haec eadem argentī rīvōs aerisque metalla
(166)  ostendit vēnīs atque aurō plūrima flūxit.
(167)  haec genus ācre virum, Marsōs pūbemque Sabellam
(168)  adsuētumque malō Ligurem Volscōsque verūtōs
(169)  extulit, haec Deciōs Mariōs magnōsque Camillōs,
(170)  Scīpiadās dūrōs bellō et tē, maxime Caesar,
(171)  quī nunc extrēmīs Asiae jam victor in ōrīs
(172)  imbellem āvertis Rōmānīs arcibus Indum.
(173)  salvē, magna parēns frūgum, Sāturnia tellūs,
(174)  magna virum: tibi rēs antīquae laudis et artem
(175)  ingredior sānctōs ausus reclūdere fontīs,
(176)  Ascraeumque canō Rōmāna per oppida carmen.
(177)  Nunc locus arvōrum ingeniīs, quae rōbora cuique,
(178)  quis color et quae sit rēbus nātūra ferendīs.
(179)  difficilēs prīmum terrae collēsque malignī,
(180)  tenuis ubi argilla et dūmōsīs calculus arvīs,
(181)  Palladiā gaudent silvā vīvācis olīvae:
(182)  indiciō est tractū surgēns oleaster eōdem
(183)  plūrimus et strātī bācīs silvestribus agrī.
(184)  at quae pinguis humus dulcīque ūlīgine laeta,
(185)  quīque frequēns herbīs et fertilis ūbere campus,
(186)  quālem saepe cavā montis convalle solēmus
(187)  dēspicere (hūc summīs līquuntur rūpibus amnēs
(188)  fēlīcemque trahunt līmum), quīque ēditus Austrō
(189)  et filicem curvīs invīsam pāscit arātrīs:
(190)  hic tibi praevalidās ōlim multōque fluentīs
(191)  sufficiet Bacchō vītīs, hic fertilis ūvae,
(192)  hic laticis, quālem paterīs lībāmus et aurō,
(193)  īnflāvit cum pinguis ebur Tyrrhēnus ad ārās,
(194)  lancibus et pandīs fūmantia reddimus exta.
(195)  sīn armenta magis studium vitulōsque tuērī
(196)  aut ovium fētum aut ūrentīs culta capellās,
(197)  saltūs et saturī petitō longinqua Tarentī,
(198)  et quālem īnfēlīx āmīsit Mantua campum
(199)  pāscentem niveōs herbōsō flūmine cycnōs:
(200)  nōn liquidī gregibus fontēs, nōn grāmina dēerunt,
(201)  et quantum longīs carpent armenta diēbus
(202)  exiguā tantum gelidus rōs nocte repōnet.
(203)  nigra ferē et pressō pinguis sub vōmere terra
(204)  et cui putre solum (namque hoc imitāmur arandō),
(205)  optima frūmentīs: nōn ūllō ex aequore cernēs
(206)  plūra domum tardīs dēcēdere plaustra juvencīs;
(207)  aut unde īrātus silvam dēvēxit arātor
(208)  et nemora ēvertit multōs ignāva per annōs,
(209)  antīquāsque domōs avium cum stirpibus īmīs
(210)  ēruit; illae altum nīdīs petiēre relictīs,
(211)  at rudis ēnituit impulsō vōmere campus.
(212)  nam jejūna quidem clīvōsī glārea rūris
(213)  vix humilīs apibus casiās rōremque ministrat;
(214)  et tōfus scaber et nigrīs exēsa chelydrīs
(215)  crēta negant aliōs aequē serpentibus agrōs
(216)  dulcem ferre cibum et curvās praebēre latebrās.
(217)  quae tenuem exhālat nebulam fūmōsque volūcrīs,
(218)  et bibit ūmōrem et, cum vult, ex sē ipsa remittit,
(219)  quaeque suō semper viridī sē grāmine vestit
(220)  nec scabiē et salsā laedit rōbīgine ferrum,
(221)  illa tibī laetīs intexet vītibus ulmōs,
(222)  illa ferāx oleō est, illam experiēre colendō
(223)  et facilem pecorī et patientem vōmeris uncī.
(224)  tālem dīves arat Capua et vīcīna Vesaevō
(225)  ōra jugō et vacuīs Clanius nōn aequus Acerrīs.
(226)  Nunc quō quamque modō possīs cognōscere dīcam.
(227)  rāra sit an suprā mōrem sī dēnsa requīrēs
(228)  (altera frūmentīs quoniam favet, altera Bacchō,
(229)  dēnsa magis Cererī, rārissima quaeque Lyaeō),
(230)  ante locum capiēs oculīs, altēque jubēbis
(231)  in solidō puteum dēmittī, omnemque repōnēs
(232)  rūrsus humum et pedibus summās aequābis harēnās.
(233)  sī dēerunt, rārum pecorīque et vītibus almīs
(234)  aptius ūber erit; sīn in sua posse negābunt
(235)  īre loca et scrobibus superābit terra replētīs,
(236)  spissus ager: glaebās cūnctantīs crassaque terga
(237)  exspectā et validīs terram prōscinde juvencīs.
(238)  salsa autem tellūs et quae perhibētur amāra
(239)  (frūgibus īnfēlīx ea, nec mānsuēscit arandō
(240)  nec Bacchō genus aut pōmīs sua nōmina servat)
(241)  tāle dabit specimen. tū spissō vīmine quālōs
(242)  cōlaque prēlōrum fūmōsīs dēripe tēctīs;
(243)  hūc ager ille malus dulcēsque ā fontibus undae
(244)  ad plēnum calcentur: aqua ēluctābitur omnis
(245)  scīlicet et grandēs ībunt per vīmina guttae;
(246)  at sapor indicium faciet manifēstus et ōra
(247)  trīstia temptantum sēnsū torquēbit amārō.
(248)  pinguis item quae sit tellūs, hōc dēnique pactō
(249)  discimus: haud umquam manibus jactāta fatīscit,
(250)  sed picis in mōrem ad digitōs lentēscit habendō.
(251)  ūmida majōrēs herbās alit, ipsaque jūstō
(252)  laetior. ā, nimium nē sit mihi fertilis illa,
(253)  nec sē praevalidam prīmīs ostendat aristīs!
(254)  quae gravis est ipsō tacitam sē pondere prōdit,
(255)  quaeque levis. prōmptum est oculīs praediscere nigram,
(256)  et quis cui color. at scelerātum exquīrere frīgus
(257)  difficile est: piceae tantum taxīque nocentēs
(258)  interdum aut hederae pandunt vestīgia nigrae.
(259)  Hīs animadversīs terram multō ante mementō
(260)  excoquere et magnōs scrobibus concīdere montīs,
(261)  ante supīnātās Aquilōnī ostendere glaebās
(262)  quam laetum īnfodiās vītis genus. optima putrī
(263)  arva solō: id ventī cūrant gelidaeque pruīnae
(264)  et labefacta movēns rōbustus jūgera fossor.
(265)  at sī quōs haud ūlla virōs vigilantia fūgit,
(266)  ante locum similem exquīrunt, ubi prīma parētur
(267)  arboribus seges et quō mox dīgesta ferātur,
(268)  mūtātam ignōrent subitō nē sēmina mātrem.
(269)  quīn etiam caelī regiōnem in cortice signant,
(270)  ut, quō quaeque modo steterit, quā parte calōrēs
(271)  austrīnōs tulerit, quae terga obverterit axī,
(272)  restituant: adeō in tenerīs cōnsuēscere multum est.
(273)  collibus an plānō melius sit pōnere vītem,
(274)  quaere prius. sī pinguis agrōs mētābere campī,
(275)  dēnsa sere (in dēnsō nōn sēgnior ūbere Bacchus);
(276)  sīn tumulīs acclīve solum collīsque supīnōs,
(277)  indulgē ōrdinibus; nec sētius omnis in unguem
(278)  arboribus positīs sectō via līmite quadret:
(279)  ut saepe ingentī bellō cum longa cohortīs
(280)  explicuit legiō et campō stetit agmen apertō,
(281)  dērēctaeque aciēs ac lātē fluctuat omnis
(282)  aere renīdentī tellūs, necdum horrida miscent
(283)  proelia, sed dubius mediīs Mārs errat in armīs.
(284)  omnia sint paribus numerīs dīmēnsa viārum,
(285)  nōn animum modo utī pāscat prōspectus inānem,
(286)  sed quia nōn aliter vīrīs dabit omnibus aequās
(287)  terra, neque in vacuum poterunt sē extendere rāmī.
(288)  Forsitan et scrobibus quae sint fastīgia quaerās.
(289)  ausim vel tenuī vītem committere sulcō;
(290)  altior ac penitus terrae dēfīgitur arbōs,
(291)  aesculus in prīmīs, quae quantum vertice ad aurās
(292)  aetheriās, tantum rādīce in Tartara tendit.
(293)  ergō nōn hiemēs illam, nōn flābra neque imbrēs
(294)  convellunt: immōta manet multōsque nepōtēs,
(295)  multa virum volvēns dūrandō saecula vincit,
(296)  tum fortīs lātē rāmōs et bracchia tendēns
(297)  hūc illūc media ipsa ingentem sustinet umbram.
(298)  Nēve tibi ad sōlem vergant vīnēta cadentem,
(299)  nēve inter vītīs corylum sere, nēve flagella
(300)  summa pete aut summā dēfringe ex arbore plantās
(301)  (tantus amor terrae), neu ferrō laede retūnsō
(302)  sēmina, nēve oleae silvestrīs īnsere truncōs.
(303)  nam saepe incautīs pāstōribus excidit ignis,
(304)  quī fūrtim pinguī prīmum sub cortice tēctus
(305)  rōbora comprēndit, frondēsque ēlāpsus in altās
(306)  ingentem caelō sonitum dedit; inde secūtus
(307)  per rāmōs victor perque alta cacūmina rēgnat,
(308)  et tōtum involvit flammīs nemus et ruit ātram
(309)  ad caelum piceā crassus cālīgine nūbem,
(310)  praesertim sī tempestās ā vertice silvīs
(311)  incubuit, glomeratque ferēns incendia ventus.
(312)  hoc ubi, nōn ā stirpe valent caesaeque revertī
(313)  possunt atque īmā similēs revirēscere terrā;
(314)  īnfēlīx superat foliīs oleaster amārīs.
(315)  Nec tibi tam prūdēns quisquam persuādeat auctor
(316)  tellūrem Boreā rigidam spīrante movēre.
(317)  rūra gelū tum claudit hiems, nec sēmine jactō
(318)  concrētam patitur rādīcem adfīgere terrae.
(319)  optima vīnētīs satiō, cum vēre rubentī
(320)  candida vēnit avis longīs invīsa colubrīs,
(321)  prīma vel autumnī sub frīgora, cum rapidus Sōl
(322)  nōndum hiemem contingit equīs, jam praeterit aestās.
(323)  vēr adeō frondī nemorum, vēr ūtile silvīs,
(324)  vēre tument terrae et genitālia sēmina poscunt.
(325)  tum pater omnipotēns fēcundīs imbribus Aethēr
(326)  conjugis in gremium laetae dēscendit, et omnīs
(327)  magnus alit magnō commixtus corpore fētūs.
(328)  āvia tum resonant avibus virgulta canōrīs,
(329)  et Venerem certīs repetunt armenta diēbus;
(330)  parturit almus ager Zephyrīque tepentibus aurīs
(331)  laxant arva sinūs; superat tener omnibus ūmor,
(332)  inque novōs sōlēs audent sē grāmina tūtō
(333)  crēdere, nec metuit surgentīs pampinus Austrōs
(334)  aut āctum caelō magnīs Aquilōnibus imbrem,
(335)  sed trūdit gemmās et frondēs explicat omnīs.
(336)  nōn aliōs prīmā crēscentis orīgine mundī
(337)  inlūxisse diēs aliumve habuisse tenōrem
(338)  crēdiderim: vēr illud erat, vēr magnus agēbat
(339)  orbis et hībernīs parcēbant flātibus Eurī,
(340)  cum prīmae lūcem pecudēs hausēre, virumque
(341)  terrea prōgeniēs dūrīs caput extulit arvīs,
(342)  immissaeque ferae silvīs et sīdera caelō.
(343)  nec rēs hunc tenerae possent perferre labōrem,
(344)  sī nōn tanta quiēs īret frīgusque calōremque
(345)  inter, et exciperet caelī indulgentia terrās.
(346)  Quod superest, quaecumque premēs virgulta per agrōs
(347)  sparge fimō pinguī et multā memor occule terrā,
(348)  aut lapidem bibulum aut squālentīs īnfode conchās;
(349)  inter enim lābentur aquae, tenuisque subībit
(350)  hālitus, atque animōs tollent sata. jamque repertī
(351)  quī saxō super atque ingentis pondere testae
(352)  urgērent: hoc effūsōs mūnīmen ad imbrīs,
(353)  hoc, ubi hiulca sitī findit Canis aestifer arva.
(354)  Sēminibus positīs superest dīdūcere terram
(355)  saepius ad capita et dūrōs jactāre bidentīs,
(356)  aut pressō exercēre solum sub vōmere et ipsa
(357)  flectere luctantīs inter vīnēta juvencōs;
(358)  tum lēvīs calamōs et rāsae hastīlia virgae
(359)  fraxineāsque aptāre sudēs furcāsque valentīs,
(360)  vīribus ēnītī quārum et contemnere ventōs
(361)  adsuēscant summāsque sequī tabulāta per ulmōs.
(362)  Ac dum prīma novīs adolēscit frondibus aetās,
(363)  parcendum tenerīs, et dum sē laetus ad aurās
(364)  palmes agit laxīs per pūrum immissus habēnīs,
(365)  ipsa aciē nōndum falcis temptanda, sed uncīs
(366)  carpendae manibus frondēs interque legendae.
(367)  inde ubi jam validīs amplexae stirpibus ulmōs
(368)  exierint, tum stringe comās, tum bracchia tondē
(369)  (ante reformīdant ferrum), tum dēnique dūra
(370)  exercē imperia et rāmōs compesce fluentīs.
(371)  Texendae saepēs etiam et pecus omne tenendum,
(372)  praecipuē dum frōns tenera imprūdēnsque labōrum;
(373)  cui super indignās hiemēs sōlemque potentem
(374)  silvestrēs ūrī adsiduē capreaeque sequācēs
(375)  inlūdunt, pāscuntur ovēs avidaeque juvencae.
(376)  frīgora nec tantum cānā concrēta pruīnā
(377)  aut gravis incumbēns scopulīs ārentibus aestās,
(378)  quantum illī nocuēre gregēs dūrīque venēnum
(379)  dentis et admorsū signāta in stirpe cicātrīx.
(380)  nōn aliam ob culpam Bacchō caper omnibus ārīs
(381)  caeditur et veterēs ineunt prōscaenia lūdī,
(382)  praemiaque ingeniīs pāgōs et compita circum
(383)  Thēsīdae posuēre, atque inter pōcula laetī
(384)  mollibus in prātīs ūnctōs salvēre per utrēs
(385)  nec nōn Ausoniī, Trōjā gēns missa, colōnī
(386)  versibus incōmptīs lūdunt rīsūque solūtō,
(387)  ōraque corticibus sūmunt horrenda cavātīs,
(388)  et tē, Bacche, vocant per carmina laeta, tibīque
(389)  oscilla ex altā suspendunt mollia pīnū.
(390)  hinc omnis largō pūbēscit vīnea fētū,
(391)  complentur vallēsque cavae saltūsque profundī
(392)  et quōcumque deus circum caput ēgit honestum.
(393)  ergō rīte suum Bacchō dīcēmus honōrem
(394)  carminibus patriīs lancēsque et lība ferēmus,
(395)  et ductus cornū stābit sacer hircus ad āram
(396)  pinguiaque in veribus torrēbimus exta colurnīs.
(397)  Est etiam ille labor cūrandīs vītibus alter,
(398)  cui numquam exhaustī satis est: namque omne quotannīs
(399)  terque quaterque solum scindendum glaebaque versīs
(400)  aeternum frangenda bidentibus, omne levandum
(401)  fronde nemus. redit agricolīs labor āctus in orbem,
(402)  atque in sē sua per vestīgia volvitur annus.
(403)  ac jam ōlim, sērās posuit cum vīnea frondēs
(404)  frīgidus et silvīs Aquilō dēcussit honōrem,
(405)  jam tum ācer cūrās venientem extendit in annum
(406)  rūsticus, et curvō Sāturnī dente relictam
(407)  persequitur vītem attondēns fingitque putandō.
(408)  prīmus humum foditō, prīmus dēvecta cremātō
(409)  sarmenta, et vallōs prīmus sub tēcta refertō;
(410)  postrēmus metitō. bis vītibus ingruit umbra,
(411)  bis segetem dēnsīs obdūcunt sentibus herbae;
(412)  dūrus uterque labor: laudātō ingentia rūra,
(413)  exiguum colitō. nec nōn etiam aspera rustī
(414)  vīmina per silvam et rīpīs fluviālis harundō
(415)  caeditur, incultīque exercet cūra salictī.
(416)  jam vīnctae vītēs, jam falcem arbusta repōnunt,
(417)  jam canit effectōs extrēmus vīnitor antēs;
(418)  sollicitanda tamen tellūs pulvisque movendus
(419)  et jam mātūrīs metuendus Juppiter ūvīs.
(420)  Contrā nōn ūlla est oleīs cultūra, neque illae
(421)  prōcurvam exspectant falcem rāstrōsque tenācīs,
(422)  cum semel haesērunt arvīs aurāsque tulērunt;
(423)  ipsa satis tellūs, cum dente reclūditur uncō,
(424)  sufficit ūmōrem et gravidās, cum vōmere, frūgēs.
(425)  hōc pinguem et placitam Pācī nūtrītor olīvam.
(426)  Pōma quoque, ut prīmum truncōs sēnsēre valentīs
(427)  et vīrīs habuēre suās, ad sīdera raptim
(428)  vī propriā nītuntur opisque haud indiga nostrae.
(429)  nec minus intereā fētū nemus omne gravēscit,
(430)  sanguineīsque inculta rubent aviāria bācīs.
(431)  tondentur cytisī, taedās silva alta ministrat,
(432)  pāscunturque ignēs nocturnī et lūmina fundunt.
(433)  et dubitant hominēs serere atque impendere cūram?
(434)  quid majōra sequar? salicēs humilēsque genistae,
(435)  aut illae pecorī frondem aut pāstōribus umbram
(436)  sufficiunt saepemque satīs et pābula mellī.
(437)  et juvat undantem buxō spectāre Cytōrum
(438)  Nāryciaeque picis lūcōs, juvat arva vidēre
(439)  nōn rāstrīs, hominum nōn ūllī obnoxia cūrae.
(440)  ipsae Caucasiō sterilēs in vertice silvae,
(441)  quās animōsī Eurī adsiduē franguntque feruntque,
(442)  dant aliōs aliae fētūs, dant ūtile lignum
(443)  nāvigiīs pīnus, domibus cedrumque cupressōsque;
(444)  hinc radiōs trīvēre rotīs, hinc tympana plaustrīs
(445)  agricolae, et pandās ratibus posuēre carīnās.
(446)  vīminibus salicēs fēcundae, frondibus ulmī,
(447)  at myrtus validīs hastīlibus et bona bellō
(448)  cornus; Itūraeōs taxī torquentur in arcūs.
(449)  nec tiliae lēvēs aut tornō rāsile buxum
(450)  nōn fōrmam accipiunt ferrōque cavantur acūtō,
(451)  nec nōn et torrentem undam levis innatat alnus
(452)  missa Padō, nec nōn et apēs exāmina condunt
(453)  corticibusque cavīs vitiōsaeque īlicis alvō.
(454)  quid memorandum aequē Bacchēia dōna tulērunt?
(455)  Bacchus et ad culpam causās dedit; ille furentīs
(456)  Centaurōs lētō domuit, Rhoecumque Pholumque
(457)  et magnō Hȳlaeum Lapithīs crātēre minantem.
(458)  Ō fortūnātōs nimium, sua sī bona nōrint,
(459)  agricolās! quibus ipsa procul discordibus armīs
(460)  fundit humō facilem vīctum jūstissima tellūs.
(461)  sī nōn ingentem foribus domus alta superbīs
(462)  māne salūtantum tōtīs vomit aedibus undam,
(463)  nec variōs inhiant pulchrā testūdine postīs
(464)  inlūsāsque aurō vestīs Ephyrēiaque aera,
(465)  alba neque Assyriō fūcātur lāna venēnō,
(466)  nec casiā liquidī corrumpitur ūsus olīvī;
(467)  at sēcūra quiēs et nescia fallere vīta,
(468)  dīves opum variārum, at lātīs ōtia fundīs,
(469)  spēluncae vīvīque lacūs, at frīgida tempē
(470)  mūgītūsque boum mollēsque sub arbore somnī
(471)  nōn absunt; illīc saltūs ac lustra ferārum
(472)  et patiēns operum exiguōque adsuēta juventūs,
(473)  sacra deum sānctīque patrēs; extrēma per illōs
(474)  Jūstitia excēdēns terrīs vestīgia fēcit.
(475)  Mē vērō prīmum dulcēs ante omnia Mūsae,
(476)  quārum sacra ferō ingentī percussus amōre,
(477)  accipiant caelīque viās et sīdera mōnstrent,
(478)  dēfectūs sōlis variōs lūnaeque labōrēs;
(479)  unde tremor terrīs, quā vī maria alta tumēscant
(480)  ōbicibus ruptīs rūrsusque in sē ipsa resīdant,
(481)  quid tantum Ōceanō properent sē tingere sōlēs
(482)  hībernī, vel quae tardīs mora noctibus obstet.
(483)  sīn hās nē possim nātūrae accēdere partīs
(484)  frīgidus obstiterit circum praecordia sanguis,
(485)  rūra mihi et riguī placeant in vallibus amnēs,
(486)  flūmina amem silvāsque inglōrius. ō ubi campī
(487)  Sperchēosque et virginibus bacchāta Lacaenīs
(488)  Tāygeta! ō quī mē gelidīs convallibus Haemī
(489)  sistat, et ingentī rāmōrum prōtegat umbrā!
(490)  fēlīx quī potuit rērum cognōscere causās
(491)  atque metūs omnīs et inexōrābile fātum
(492)  subjēcit pedibus strepitumque Acherontis avārī:
(493)  fortūnātus et ille deōs quī nōvit agrestīs
(494)  Pānaque Silvānumque senem Nymphāsque sorōrēs.
(495)  illum nōn populī fascēs, nōn purpura rēgum
(496)  flexit et īnfīdōs agitāns discordia frātrēs,
(497)  aut conjūrātō dēscendēns Dācus ab Histrō,
(498)  nōn rēs Rōmānae peritūraque rēgna; neque ille
(499)  aut doluit miserāns inopem aut invīdit habentī.
(500)  quōs rāmī frūctūs, quōs ipsa volentia rūra
(501)  sponte tulēre suā, carpsit, nec ferrea jūra
(502)  īnsānumque forum aut populī tabulāria vīdit.
(503)  sollicitant aliī rēmīs freta caeca, ruuntque
(504)  in ferrum, penetrant aulās et līmina rēgum;
(505)  hic petit excidiīs urbem miserōsque penātīs,
(506)  ut gemmā bibat et Sarrānō dormiat ostrō;
(507)  condit opēs alius dēfossōque incubat aurō;
(508)  hic stupet attonitus rōstrīs, hunc plausus hiantem
(509)  per cuneōs geminātus enim plēbisque patrumque
(510)  corripuit; gaudent perfūsī sanguine frātrum,
(511)  exsiliōque domōs et dulcia līmina mūtant
(512)  atque aliō patriam quaerunt sub sōle jacentem.
(513)  agricola incurvō terram dimōvit arātrō:
(514)  hinc annī labor, hinc patriam parvōsque nepōtēs
(515)  sustinet, hinc armenta boum meritōsque juvencōs.
(516)  nec requiēs, quīn aut pōmīs exūberet annus
(517)  aut fētū pecorum aut Cereālis mergite culmī,
(518)  prōventūque oneret sulcōs atque horrea vincat.
(519)  vēnit hiems: teritur Sicyōnia bāca trapētīs,
(520)  glande suēs laetī redeunt, dant arbuta silvae;
(521)  et variōs pōnit fētūs autumnus, et altē
(522)  mītis in aprīcīs coquitur vīndēmia saxīs.
(523)  intereā dulcēs pendent circum ōscula nātī,
(524)  casta pudīcitiam servat domus, ūbera vaccae
(525)  lactea dēmittunt, pinguēsque in grāmine laetō
(526)  inter sē adversīs luctantur cornibus haedī.
(527)  ipse diēs agitat fēstōs fūsusque per herbam,
(528)  ignis ubi in mediō et sociī crātēra corōnant,
(529)  tē lībāns, Lēnaee, vocat pecorisque magistrīs
(530)  vēlōcis jaculī certāmina pōnit in ulmō,
(531)  corporaque agrestī nūdant praedūra palaestrā.
(532)  hanc ōlim veterēs vītam coluēre Sabīnī,
(533)  hanc Remus et frāter; sīc fortis Etrūria crēvit
(534)  scīlicet et rērum facta est pulcherrima Rōma,
(535)  septemque ūna sibī mūrō circumdedit arcēs.
(536)  ante etiam scēptrum Dictaeī rēgis et ante
(537)  impia quam caesīs gēns est epulāta juvencīs,
(538)  aureus hanc vītam in terrīs Sāturnus agēbat;
(539)  necdum etiam audierant īnflārī classica, necdum
(540)  impositōs dūrīs crepitāre incūdibus ēnsīs.
(541)  Sed nōs immēnsum spatiīs cōnfēcimus aequor,
(542)  et jam tempus equum fūmantia solvere colla.
