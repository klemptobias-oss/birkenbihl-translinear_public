(1)  Quid faciat laetās segetēs, quō sīdere terram
(2)  vertere, Maecēnās, ulmīsque adjungere vītīs
(3)  conveniat, quae cūra boum, quī cultus habendō
(4)  sit pecorī, apibus quanta experientia parcīs,
(5)  hinc canere incipiam. vōs, ō clārissima mundī
(6)  lūmina, lābentem caelō quae dūcitis annum;
(7)  Līber et alma Cerēs, vestrō sī mūnere tellūs
(8)  Chāoniam pinguī glandem mūtāvit aristā,
(9)  pōculaque inventīs Achelōia miscuit ūvīs;
(10)  et vōs, agrestum praesentia nūmina, Faunī
(11)  (ferte simul Faunīque pedem Dryadesque puellae:
(12)  mūnera vestra canō); tūque ō, cui prīma frementem
(13)  fūdit equum magnō tellūs percussa tridentī,
(14)  Neptūne; et cultor nemorum, cui pinguia Cēae
(15)  ter centum niveī tondent dūmēta juvencī;
(16)  ipse nemus linquēns patrium saltūsque Lycaeī
(17)  Pān, ovium custōs, tua sī tibi Maenala cūrae,
(18)  adsīs, ō Tegeaee, favēns, oleaeque Minerva
(19)  inventrīx, uncīque puer mōnstrātor arātrī,
(20)  et teneram ab rādīce ferēns, Silvāne, cupressum:
(21)  dīque deaeque omnēs, studium quibus arva tuērī,
(22)  quīque novās alitis nōn ūllō sēmine frūgēs
(23)  quīque satis largum caelō dēmittitis imbrem.
(24)  tūque adeō, quem mox quae sint habitūra deōrum
(25)  concilia incertum est, urbīsne invīsere, Caesar,
(26)  terrārumque velīs cūram, et tē maximus orbis
(27)  auctōrem frūgum tempestātumque potentem
(28)  accipiat cingēns māternā tempora myrtō;
(29)  an deus immēnsī veniās maris ac tua nautae
(30)  nūmina sōla colant, tibi serviat ultima Thūlē,
(31)  tēque sibī generum Tēthȳs emat omnibus undīs;
(32)  anne novum tardīs sīdus tē mēnsibus addās,
(33)  quā locus Ērigonēn inter Chēlāsque sequentīs
(34)  panditur (ipse tibī jam bracchia contrahit ārdēns
(35)  Scorpius et caelī jūstā plūs parte relīquit);
(36)  quidquid eris (nam tē nec spērant Tartara rēgem,
(37)  nec tibi rēgnandī veniat tam dīra cupīdō,
(38)  quamvīs Ēlysiōs mīrētur Graecia campōs
(39)  nec repetīta sequī cūret Prōserpina mātrem),
(40)  dā facilem cursum atque audācibus adnue coeptīs,
(41)  ignārōsque viae mēcum miserātus agrestīs
(42)  ingredere et vōtīs jam nunc adsuēsce vocārī.
(43)  Vēre novō, gelidus cānīs cum montibus ūmor
(44)  līquitur et Zephyrō putris sē glaeba resolvit,
(45)  dēpressō incipiat jam tum mihi taurus arātrō
(46)  ingemere et sulcō attrītus splendēscere vōmer.
(47)  illa seges dēmum vōtīs respondet avārī
(48)  agricolae, bis quae sōlem, bis frīgora sēnsit;
(49)  illius immēnsae rūpērunt horrea messēs.
(50)  ac prius ignōtum ferrō quam scindimus aequor,
(51)  ventōs et varium caelī praediscere mōrem
(52)  cūra sit ac patriōs cultūsque habitūsque locōrum,
(53)  et quid quaeque ferat regiō et quid quaeque recūset.
(54)  hīc segetēs, illīc veniunt fēlīcius ūvae,
(55)  arboreī fētūs alibī atque injussa virēscunt
(56)  grāmina. nōnne vidēs, croceōs ut Tmōlus odōrēs,
(57)  India mittit ebur, mollēs sua tūra Sabaeī,
(58)  at Chalybes nūdī ferrum vīrōsaque Pontus
(59)  castorea, Ēliadum palmās Ēpīros equārum?
(60)  continuō hās lēgēs aeternaque foedera certīs
(61)  imposuit nātūra locīs, quō tempore prīmum
(62)  Deucaliōn vacuum lapidēs jactāvit in orbem,
(63)  unde hominēs nātī, dūrum genus. ergō age, terrae
(64)  pingue solum prīmīs extemplō ā mēnsibus annī
(65)  fortēs invertant taurī, glaebāsque jacentīs
(66)  pulverulenta coquat mātūrīs sōlibus aestās;
(67)  at sī nōn fuerit tellūs fēcunda, sub ipsum
(68)  Arctūrum tenuī sat erit suspendere sulcō:
(69)  illīc, officiant laetīs nē frūgibus herbae,
(70)  hīc, sterilem exiguus nē dēserat ūmor harēnam.
(71)  Alternīs īdem tōnsās cessāre novālīs
(72)  et sēgnem patiēre sitū dūrēscere campum;
(73)  aut ibi flāva serēs mūtātō sīdere farra,
(74)  unde prius laetum siliquā quassante legūmen
(75)  aut tenuīs fētūs viciae trīstisque lupīnī
(76)  sustulerīs fragilīs calamōs silvamque sonantem.
(77)  ūrit enim līnī campum seges, ūrit avēnae,
(78)  ūrunt Lēthaeō perfūsa papāvera somnō;
(79)  sed tamen alternīs facilis labor, ārida tantum
(80)  nē saturāre fimō pinguī pudeat sola nēve
(81)  effētōs cinerem immundum jactāre per agrōs.
(82)  sīc quoque mūtātīs requiēscunt fētibus arva,
(83)  nec nūlla intereā est inarātae grātia terrae.
(84)  saepe etiam sterilīs incendere prōfuit agrōs
(85)  atque levem stipulam crepitantibus ūrere flammīs:
(86)  sīve inde occultās vīrīs et pābula terrae
(87)  pinguia concipiunt, sīve illīs omne per ignem
(88)  excoquitur vitium atque exsūdat inūtilīs ūmor,
(89)  seu plūrīs calor ille viās et caeca relaxat
(90)  spīrāmenta, novās veniat quā sūcus in herbās,
(91)  seu dūrat magis et vēnās astringit hiantīs,
(92)  nē tenuēs pluviae rapidīve potentia sōlis
(93)  ācrior aut Boreae penetrābile frīgus adūrat.
(94)  multum adeō, rāstrīs glaebās quī frangit inertīs
(95)  vīmineāsque trahit crātīs, juvat arva, neque illum
(96)  flāva Cerēs altō nēquīquam spectat Olympō;
(97)  et quī, prōscissō quae suscitat aequore terga,
(98)  rūrsus in oblīquum versō perrumpit arātrō
(99)  exercetque frequēns tellūrem atque imperat arvīs.
(100)  Ūmida sōlstitia atque hiemēs ōrāte serēnās,
(101)  agricolae; hībernō laetissima pulvere farra,
(102)  laetus ager: nūllō tantum sē Mȳsia cultū
(103)  jactat et ipsa suās mīrantur Gargara messīs.
(104)  quid dīcam, jactō quī sēmine comminus arva
(105)  īnsequitur cumulōsque ruit male pinguis harēnae,
(106)  deinde satīs fluvium indūcit rīvōsque sequentīs,
(107)  et, cum exustus ager morientibus aestuat herbīs,
(108)  ecce superciliō clīvōsī trāmitis undam
(109)  ēlicit? illa cadēns raucum per lēvia murmur
(110)  saxa ciet, scatebrīsque ārentia temperat arva.
(111)  quid quī, nē gravidīs prōcumbat culmus aristīs,
(112)  luxuriem segetum tenerā dēpāscit in herbā,
(113)  cum prīmum sulcōs aequant sata, quīque palūdis
(114)  collēctum ūmōrem bibulā dēdūcit harēnā?
(115)  praesertim incertīs sī mēnsibus amnis abundāns
(116)  exit et obductō lātē tenet omnia līmō,
(117)  unde cavae tepidō sūdant ūmōre lacūnae.
(118)  Nec tamen, haec cum sint hominumque boumque labōrēs
(119)  versandō terram expertī, nihil improbus ānser
(120)  Strȳmoniaeque gruēs et amārīs intiba fibrīs
(121)  officiunt aut umbra nocet. pater ipse colendī
(122)  haud facilem esse viam voluit, prīmusque per artem
(123)  mōvit agrōs, cūrīs acuēns mortālia corda
(124)  nec torpēre gravī passus sua rēgna veternō.
(125)  ante Jovem nūllī subigēbant arva colōnī:
(126)  nē signāre quidem aut partīrī līmite campum
(127)  fās erat; in medium quaerēbant, ipsaque tellūs
(128)  omnia līberius nūllō poscente ferēbat.
(129)  ille malum vīrus serpentibus addidit ātrīs
(130)  praedārīque lupōs jussit pontumque movērī,
(131)  mellaque dēcussit foliīs ignemque remōvit
(132)  et passim rīvīs currentia vīna repressit,
(133)  ut variās ūsus meditandō extunderet artīs
(134)  paulātim, et sulcīs frūmentī quaereret herbam,
(135)  ut silicis vēnīs abstrūsum excūderet ignem.
(136)  tunc alnōs prīmum fluviī sēnsēre cavātās;
(137)  nāvita tum stēllīs numerōs et nōmina fēcit
(138)  Plēiadas, Hyadas, clāramque Lycāonis Arcton.
(139)  tum laqueīs captāre ferās et fallere viscō
(140)  inventum et magnōs canibus circumdare saltūs;
(141)  atque alius lātum fundā jam verberat amnem
(142)  alta petēns, pelagōque alius trahit ūmida līna.
(143)  tum ferrī rigor atque argūtae lammina serrae
(144)  (nam prīmī cuneīs scindēbant fissile lignum),
(145)  tum variae vēnēre artēs. labor omnia vīcit
(146)  improbus et dūrīs urgēns in rēbus egestās.
(147)  prīma Cerēs ferrō mortālīs vertere terram
(148)  īnstituit, cum jam glandēs atque arbuta sacrae
(149)  dēficerent silvae et vīctum Dōdōna negāret.
(150)  mox et frūmentīs labor additus, ut mala culmōs
(151)  ēsset rōbīgō sēgnisque horrēret in arvīs
(152)  carduus; intereunt segetēs, subit aspera silva
(153)  lappaeque tribolīque, interque nitentia culta
(154)  īnfēlīx lolium et sterilēs dominantur avēnae.
(155)  quod nisi et adsiduīs herbam īnsectābere rāstrīs
(156)  et sonitū terrēbis avīs et rūris opācī
(157)  falce premēs umbrās vōtīsque vocāveris imbrem,
(158)  heu magnum alterius frūstrā spectābis acervum
(159)  concussāque famem in silvīs sōlābere quercū.
(160)  Dīcendum et quae sint dūrīs agrestibus arma,
(161)  quīs sine nec potuēre serī nec surgere messēs:
(162)  vōmis et īnflexī prīmum grave rōbur arātrī,
(163)  tardaque Eleusīnae mātris volventia plaustra,
(164)  trībulaque traheaeque et inīquō pondere rāstrī;
(165)  virgea praetereā Celeī vīlisque supellēx,
(166)  arbuteae crātēs et mystica vannus Iacchī;
(167)  omnia quae multō ante memor prōvīsa repōnēs,
(168)  sī tē digna manet dīvīnī glōria rūris.
(169)  continuō in silvīs magnā vī flexa domātur
(170)  in būrim et curvī fōrmam accipit ulmus arātrī.
(171)  huic ā stirpe pedēs tēmō prōtentus in octō,
(172)  bīnae aurēs, duplicī aptantur dentālia dorsō.
(173)  caeditur et tilia ante jugō levis altaque fāgus
(174)  stīvaque, quae currūs ā tergō torqueat īmōs,
(175)  et suspēnsa focīs explōrat rōbora fūmus.
(176)  Possum multa tibī veterum praecepta referre,
(177)  nī refugis tenuīsque piget cognōscere cūrās.
(178)  ārea cum prīmīs ingentī aequanda cylindrō
(179)  et vertenda manū et crētā solidanda tenācī,
(180)  nē subeant herbae neu pulvere victa fatīscat,
(181)  tum variae inlūdant pestēs: saepe exiguus mūs
(182)  sub terrīs posuitque domōs atque horrea fēcit,
(183)  aut oculīs captī fōdēre cubīlia talpae,
(184)  inventusque cavīs būfō et quae plūrima terrae
(185)  mōnstra ferunt, populatque ingentem farris acervum
(186)  curculiō atque inopī metuēns formīca senectae.
(187)  contemplātor item, cum sē nux plūrima silvīs
(188)  induet in flōrem et rāmōs curvābit olentīs:
(189)  sī superant fētūs, pariter frūmenta sequentur
(190)  magnaque cum magnō veniet trītūra calōre;
(191)  at sī luxuriā foliōrum exūberat umbra,
(192)  nēquīquam pinguīs paleā teret ārea culmōs.
(193)  sēmina vīdī equidem multōs medicāre serentīs
(194)  et nitrō prius et nigrā perfundere amurcā,
(195)  grandior ut fētus siliquīs fallācibus esset
(196)  et quamvīs ignī exiguō properāta madērent.
(197)  vīdī lēcta diū et multō spectāta labōre
(198)  dēgenerāre tamen, nī vīs hūmāna quotannīs
(199)  maxima quaeque manū legeret: sīc omnia fātīs
(200)  in pejus ruere ac retrō sublāpsa referrī,
(201)  nōn aliter quam quī adversō vix flūmine lembum
(202)  rēmigiīs subigit, sī bracchia forte remīsit,
(203)  atque illum in praeceps prōnō rapit alveus amnī.
(204)  Praetereā tam sunt Arctūrī sīdera nōbīs
(205)  Haedōrumque diēs servandī et lūcidus Anguis,
(206)  quam quibus in patriam ventōsa per aequora vectīs
(207)  Pontus et ostriferī faucēs temptantur Abȳdī.
(208)  Lībra diē somnīque parēs ubi fēcerit hōrās
(209)  et medium lūcī atque umbrīs jam dīvidit orbem,
(210)  exercēte, virī, taurōs, serite hordea campīs
(211)  usque sub extrēmum brūmae intractābilis imbrem;
(212)  nec nōn et līnī segetem et Cereāle papāver
(213)  tempus humō tegere et jamdūdum incumbere arātrīs,
(214)  dum siccā tellūre licet, dum nūbila pendent.
(215)  vēre fabīs satiō; tum tē quoque, mēdica, putrēs
(216)  accipiunt sulcī et miliō venit annua cūra,
(217)  candidus aurātīs aperit cum cornibus annum
(218)  Taurus et āversō cēdēns Canis occidit astrō.
(219)  at sī trīticeam in messem rōbustaque farra
(220)  exercēbis humum sōlīsque īnstābis aristīs,
(221)  ante tibi Eōae Atlantides abscondantur
(222)  Cnōsiaque ārdentis dēcēdat stēlla Corōnae,
(223)  dēbita quam sulcīs committās sēmina quamque
(224)  invītae properēs annī spem crēdere terrae.
(225)  multī ante occāsum Majae coepēre; sed illōs
(226)  exspectāta seges vānīs ēlūsit avēnīs.
(227)  sī vērō viciamque serēs vīlemque phasēlum
(228)  nec Pēlūsiacae cūram aspernābere lentis,
(229)  haud obscūra cadēns mittet tibi signa Boōtēs:
(230)  incipe et ad mediās sēmentem extende pruīnās.
(231)  Idcircō certīs dīmēnsum partibus orbem
(232)  per duodēna regit mundī sōl aureus astra.
(233)  quīnque tenent caelum zōnae: quārum ūna coruscō
(234)  semper sōle rubēns et torrida semper ab ignī;
(235)  quam circum extrēmae dextrā laevāque trahuntur
(236)  caeruleae, glaciē concrētae atque imbribus ātrīs;
(237)  hās inter mediamque duae mortālibus aegrīs
(238)  mūnere concessae dīvum, et via secta per ambās,
(239)  oblīquus quā sē signōrum verteret ōrdō.
(240)  mundus, ut ad Scythiam Rīphaeāsque arduus arcēs
(241)  cōnsurgit, premitur Libyae dēvexus in Austrōs.
(242)  hic vertex nōbīs semper sublīmis; at illum
(243)  sub pedibus Styx ātra videt Mānēsque profundī.
(244)  maximus hīc flexū sinuōsō ēlābitur Anguis
(245)  circum perque duās in mōrem flūminis Arctōs,
(246)  Arctōs Ōceanī metuentīs aequore tingī.
(247)  illīc, ut perhibent, aut intempesta silet nox
(248)  semper et obtentā dēnsentur nocte tenebrae;
(249)  aut redit ā nōbīs Aurōra diemque redūcit,
(250)  nōsque ubi prīmus equīs Oriēns adflāvit anhēlīs
(251)  illīc sēra rubēns accendit lūmina Vesper.
(252)  hinc tempestātēs dubiō praediscere caelō
(253)  possumus, hinc messisque diem tempusque serendī,
(254)  et quandō īnfīdum rēmīs impellere marmor
(255)  conveniat, quandō armātās dēdūcere classīs,
(256)  aut tempestīvam silvīs ēvertere pīnum;
(257)  nec frūstrā signōrum obitūs speculāmur et ortūs
(258)  temporibusque parem dīversīs quattuor annum.
(259)  Frīgidus agricolam sī quandō continet imber,
(260)  multa, forent quae mox caelō properanda serēnō,
(261)  mātūrāre datur: dūrum prōcūdit arātor
(262)  vōmeris obtūnsī dentem, cavat arbore lintrēs,
(263)  aut pecorī signum aut numerōs impressit acervīs.
(264)  exacuunt aliī vallōs furcāsque bicornīs
(265)  atque Amerīna parant lentae retinācula vītī.
(266)  nunc facilis rubeā texātur fiscina virgā,
(267)  nunc torrēte ignī frūgēs, nunc frangite saxō.
(268)  quippe etiam fēstīs quaedam exercēre diēbus
(269)  fās et jūra sinunt: rīvōs dēdūcere nūlla
(270)  religiō vetuit, segetī praetendere saepem,
(271)  īnsidiās avibus mōlīrī, incendere veprēs
(272)  bālantumque gregem fluviō mersāre salūbrī.
(273)  saepe oleō tardī costās agitātor asellī
(274)  vīlibus aut onerat pōmīs, lapidemque revertēns
(275)  incūsum aut ātrae massam picis urbe reportat.
(276)  Ipsa diēs aliōs aliō dedit ōrdine lūna
(277)  fēlīcīs operum. quīntam fuge: pallidus Orcus
(278)  Eumenidesque satae; tum partū Terra nefandō
(279)  Coeumque Īapetumque creat saevumque Typhōea
(280)  et conjūrātōs caelum rescindere frātrēs.
(281)  ter sunt cōnātī impōnere Pēlio Ossam
(282)  scīlicet atque Ossae frondōsum involvere Olympum;
(283)  ter pater exstrūctōs disjēcit fulmine montīs.
(284)  septima post decimam fēlīx et pōnere vītem
(285)  et prēnsōs domitāre bovēs et līcia tēlae
(286)  addere. nōna fugae melior, contrāria fūrtīs.
(287)  Multa adeō gelidā melius sē nocte dedēre
(288)  aut cum sōle novō terrās inrōrat Eōus.
(289)  nocte levēs melius stipulae, nocte ārida prāta
(290)  tondentur, noctēs lentus nōn dēficit ūmor.
(291)  et quīdam sērōs hībernī ad lūminis ignīs
(292)  pervigilat ferrōque facēs īnspīcat acūtō.
(293)  intereā longum cantū sōlāta labōrem
(294)  argūtō conjūnx percurrit pectine tēlās,
(295)  aut dulcis mustī Volcānō dēcoquit ūmōrem
(296)  et foliīs undam trepidī dēspūmat aēnī.
(297)  at rubicunda Cerēs mediō succīditur aestū
(298)  et mediō tostās aestū terit ārea frūgēs.
(299)  nūdus arā, sere nūdus. hiems ignāva colōnō:
(300)  frīgoribus partō agricolae plērumque fruuntur
(301)  mūtuaque inter sē laetī convīvia cūrant.
(302)  invītat geniālis hiems cūrāsque resolvit,
(303)  ceu pressae cum jam portum tetigēre carīnae,
(304)  puppibus et laetī nautae imposuēre corōnās.
(305)  sed tamen et quernās glandēs tum stringere tempus
(306)  et laurī bācās oleamque cruentaque myrta,
(307)  tum gruibus pedicās et rētia pōnere cervīs
(308)  aurītōsque sequī leporēs, tum fīgere dammās
(309)  stuppea torquentem Baleāris verbera fundae,
(310)  cum nix alta jacet, glaciem cum flūmina trūdunt.
(311)  Quid tempestātēs autumnī et sīdera dīcam,
(312)  atque, ubi jam breviorque diēs et mollior aestās,
(313)  quae vigilanda virīs? vel cum ruit imbriferum vēr,
(314)  spīcea jam campīs cum messis inhorruit et cum
(315)  frūmenta in viridī stipulā lactentia turgent?
(316)  saepe ego, cum flāvīs messōrem indūceret arvīs
(317)  agricola et fragilī jam stringeret hordea culmō,
(318)  omnia ventōrum concurrere proelia vīdī,
(319)  quae gravidam lātē segetem ab rādīcibus īmīs
(320)  sublīmem expulsam ēruerent: ita turbine nigrō
(321)  ferret hiems culmumque levem stipulāsque volantīs.
(322)  saepe etiam immēnsum caelō venit agmen aquārum
(323)  et foedam glomerant tempestātem imbribus ātrīs
(324)  collēctae ex altō nūbēs; ruit arduus aethēr
(325)  et pluviā ingentī sata laeta boumque labōrēs
(326)  dīluit; implentur fossae et cava flūmina crēscunt
(327)  cum sonitū fervetque fretīs spīrantibus aequor.
(328)  ipse pater mediā nimbōrum in nocte coruscā
(329)  fulmina mōlītur dextrā, quō maxima mōtū
(330)  terra tremit, fūgēre ferae et mortālia corda
(331)  per gentīs humilis strāvit pavor; ille flagrantī
(332)  aut Atho aut Rhodopēn aut alta Ceraunia tēlō
(333)  dēicit; ingeminant Austrī et dēnsissimus imber;
(334)  nunc nemora ingentī ventō, nunc lītora plangunt.
(335)  hoc metuēns caelī mēnsīs et sīdera servā,
(336)  frīgida Sāturnī sēsē quō stēlla receptet,
(337)  quōs ignis caelō Cyllēnius erret in orbīs.
(338)  in prīmīs venerāre deōs, atque annua magnae
(339)  sacra refer Cererī laetīs operātus in herbīs
(340)  extrēmae sub cāsum hiemis, jam vēre serēnō.
(341)  tum pinguēs agnī et tum mollissima vīna,
(342)  tum somnī dulcēs dēnsaeque in montibus umbrae.
(343)  cūncta tibī Cererem pūbēs agrestis adōret:
(344)  cui tū lacte favōs et mītī dīlue Bacchō,
(345)  terque novās circum fēlīx eat hostia frūgēs,
(346)  omnis quam chorus et sociī comitentur ovantēs
(347)  et Cererem clāmōre vocent in tēcta; neque ante
(348)  falcem mātūrīs quisquam suppōnat aristīs
(349)  quam Cererī tortā redimītus tempora quercū
(350)  det mōtūs incompositōs et carmina dīcat.
(351)  Atque haec ut certīs possēmus discere signīs,
(352)  aestūsque pluviāsque et agentīs frīgora ventōs,
(353)  ipse pater statuit quid mēnstrua lūna monēret,
(354)  quō signō caderent Austrī, quid saepe videntēs
(355)  agricolae propius stabulīs armenta tenērent.
(356)  continuō ventīs surgentibus aut freta pontī
(357)  incipiunt agitāta tumēscere et āridus altīs
(358)  montibus audīrī fragor, aut resonantia longē
(359)  lītora miscērī et nemorum incrēbrēscere murmur.
(360)  jam sibi tum ā curvīs male temperat unda carīnīs,
(361)  cum mediō celerēs revolant ex aequore mergī
(362)  clāmōremque ferunt ad lītora, cumque marīnae
(363)  in siccō lūdunt fulicae, nōtāsque palūdēs
(364)  dēserit atque altam suprā volat ardea nūbem.
(365)  saepe etiam stēllās ventō impendente vidēbis
(366)  praecipitīs caelō lābī, noctisque per umbram
(367)  flammārum longōs ā tergō albēscere tractūs;
(368)  saepe levem paleam et frondēs volitāre cadūcās
(369)  aut summā nantīs in aquā conlūdere plūmās.
(370)  at Boreae dē parte trucis cum fulminat et cum
(371)  Eurīque Zephyrīque tonat domus, omnia plēnīs
(372)  rūra natant fossīs atque omnis nāvita pontō
(373)  ūmida vēla legit. numquam imprūdentibus imber
(374)  obfuit: aut illum surgentem vallibus īmīs
(375)  āeriae fūgēre gruēs, aut būcula caelum
(376)  suspiciēns patulīs captāvit nāribus aurās,
(377)  aut argūta lacūs circumvolitāvit hirundō
(378)  et veterem in līmō rānae cecinēre querēlam.
(379)  saepius et tēctīs penetrālibus extulit ōva
(380)  angustum formīca terēns iter, et bibit ingēns
(381)  arcus, et ē pāstū dēcēdēns agmine magnō
(382)  corvōrum increpuit dēnsīs exercitus ālīs.
(383)  jam variae pelagī volucrēs et quae Āsia circum
(384)  dulcibus in stāgnīs rīmantur prāta Caystrī
(385)  certātim largōs umerīs īnfundere rōrēs,
(386)  nunc caput objectāre fretīs, nunc currere in undās
(387)  et studiō incassum videās gestīre lavandī.
(388)  tum cornīx plēnā pluviam vocat improba vōce
(389)  et sōla in siccā sēcum spatiātur harēnā.
(390)  nē nocturna quidem carpentēs pēnsa puellae
(391)  nescīvēre hiemem, testā cum ārdente vidērent
(392)  scintillāre oleum et putrīs concrēscere fungōs.
(393)  Nec minus ex imbrī sōlēs et aperta serēna
(394)  prōspicere et certīs poteris cognōscere signīs:
(395)  nam neque tum stēllīs aciēs obtūnsa vidētur,
(396)  nec frātris radiīs obnoxia surgere Lūna,
(397)  tenuia nec lānae per caelum vellera ferrī;
(398)  nōn tepidum ad sōlem pennās in lītore pandunt
(399)  dīlēctae Thetidī alcyonēs, nōn ōre solūtōs
(400)  immundī meminēre suēs jactāre maniplōs.
(401)  at nebulae magis īma petunt campōque recumbunt,
(402)  sōlis et occāsum servāns dē culmine summō
(403)  nēquīquam sērōs exercet noctua cantūs.
(404)  appāret liquidō sublīmis in āere Nīsus,
(405)  et prō purpureō poenās dat Scylla capillō:
(406)  quācumque illa levem fugiēns secat aethera pennīs,
(407)  ecce inimīcus atrōx magnō strīdōre per aurās
(408)  īnsequitur Nīsus; quā sē fert Nīsus ad aurās,
(409)  illa levem fugiēns raptim secat aethera pennīs.
(410)  tum liquidās corvī pressō ter gutture vōcēs
(411)  aut quater ingeminant, et saepe cubīlibus altīs
(412)  nescio quā praeter solitum dulcēdine laetī
(413)  inter sē in foliīs strepitant; juvat imbribus āctīs
(414)  prōgeniem parvam dulcīsque revīsere nīdōs.
(415)  haud equidem crēdō, quia sit dīvīnitus illīs
(416)  ingenium aut rērum fātō prūdentia major;
(417)  vērum ubi tempestās et caelī mōbilis ūmor
(418)  mūtāvēre viās et Juppiter ūvidus Austrīs
(419)  dēnset erant quae rāra modo, et quae dēnsa relaxat,
(420)  vertuntur speciēs animōrum, et pectora mōtūs
(421)  nunc aliōs, aliōs dum nūbila ventus agēbat,
(422)  concipiunt: hinc ille avium concentus in agrīs
(423)  et laetae pecudēs et ovantēs gutture corvī.
(424)  Sī vērō sōlem ad rapidum lūnāsque sequentīs
(425)  ōrdine respiciēs, numquam tē crāstina fallet
(426)  hōra, neque īnsidiīs noctis capiēre serēnae.
(427)  lūna revertentīs cum prīmum colligit ignīs,
(428)  sī nigrum obscūrō comprēnderit āera cornū,
(429)  maximus agricolīs pelagōque parābitur imber;
(430)  at sī virgineum suffūderit ōre rubōrem,
(431)  ventus erit: ventō semper rubet aurea Phoebē.
(432)  sīn ortū quārtō (namque is certissimus auctor)
(433)  pūra neque obtūnsīs per caelum cornibus ībit,
(434)  tōtus et ille diēs et quī nāscentur ab illō
(435)  exāctum ad mēnsem pluviā ventīsque carēbunt,
(436)  vōtaque servātī solvent in lītore nautae
(437)  Glaucō et Panopēae et Īnōō Melicertae.
(438)  sōl quoque et exoriēns et cum sē condet in undās
(439)  signa dabit; sōlem certissima signa sequentur,
(440)  et quae māne refert et quae surgentibus astrīs.
(441)  ille ubi nāscentem maculīs variāverit ortum
(442)  conditus in nūbem mediōque refūgerit orbe,
(443)  suspectī tibi sint imbrēs: namque urget ab altō
(444)  arboribusque satīsque Notus pecorīque sinister.
(445)  aut ubi sub lūcem dēnsa inter nūbila sēsē
(446)  dīversī rumpent radiī, aut ubi pallida surget
(447)  Tīthōnī croceum linquēns Aurōra cubīle,
(448)  heu, male tum mītīs dēfendet pampinus ūvās:
(449)  tam multa in tēctīs crepitāns salit horrida grandō.
(450)  hoc etiam, ēmēnsō cum jam dēcēdit Olympō,
(451)  prōfuerit meminisse magis; nam saepe vidēmus
(452)  ipsius in vultū variōs errāre colōrēs:
(453)  caeruleus pluviam dēnūntiat, igneus Eurōs;
(454)  sīn maculae incipiunt rutilō immiscērier ignī,
(455)  omnia tum pariter ventō nimbīsque vidēbis
(456)  fervere: nōn illā quisquam mē nocte per altum
(457)  īre neque ā terrā moneat convellere fūnem.
(458)  at sī, cum referetque diem condetque relātum,
(459)  lūcidus orbis erit, frūstrā terrēbere nimbīs
(460)  et clārō silvās cernēs Aquilōne movērī.
(461)  dēnique, quid Vesper sērus vehat, unde serēnās
(462)  ventus agat nūbēs, quid cōgitet ūmidus Auster,
(463)  sōl tibi signa dabit. sōlem quis dīcere falsum
(464)  audeat? ille etiam caecōs īnstāre tumultūs
(465)  saepe monet fraudemque et operta tumēscere bella;
(466)  ille etiam exstīnctō miserātus Caesare Rōmam,
(467)  cum caput obscūrā nitidum ferrūgine tēxit
(468)  impiaque aeternam timuērunt saecula noctem.
(469)  tempore quamquam illō tellūs quoque et aequora pontī,
(470)  obscēnaeque canēs importūnaeque volucrēs
(471)  signa dabant. quotiēns Cyclōpum effervere in agrōs
(472)  vīdimus undantem ruptīs fornācibus Aetnam,
(473)  flammārumque globōs liquefactaque volvere saxa!
(474)  armōrum sonitum tōtō Germānia caelō
(475)  audiit, īnsolitīs tremuērunt mōtibus Alpēs.
(476)  vōx quoque per lūcōs vulgō exaudīta silentīs
(477)  ingēns, et simulācra modīs pallentia mīrīs
(478)  vīsa sub obscūrum noctis, pecudēsque locūtae
(479)  (īnfandum!); sistunt amnēs terraeque dehīscunt,
(480)  et maestum inlacrimat templīs ebur aeraque sūdant.
(481)  prōluit īnsānō contorquēns vertice silvās
(482)  flūviōrum rēx Ēridanus campōsque per omnīs
(483)  cum stabulīs armenta tulit. nec tempore eōdem
(484)  trīstibus aut extīs fibrae appārēre minācēs
(485)  aut puteīs mānāre cruor cessāvit, et altae
(486)  per noctem resonāre lupīs ululantibus urbēs.
(487)  nōn aliās caelō cecidērunt plūra serēnō
(488)  fulgura nec dīrī totiēns ārsēre comētae.
(489)  ergō inter sēsē paribus concurrere tēlīs
(490)  Rōmānās aciēs iterum vīdēre Philippī;
(491)  nec fuit indignum superīs bis sanguine nostrō
(492)  Ēmathiam et lātōs Haemī pinguēscere campōs.
(493)  scīlicet et tempus veniet, cum fīnibus illīs
(494)  agricola incurvō terram mōlītus arātrō
(495)  exēsa inveniet scabrā rōbīgine pīla,
(496)  aut gravibus rāstrīs galeās pulsābit inānīs
(497)  grandiaque effossīs mīrābitur ossa sepulcrīs.
(498)  dī patriī Indigetēs et Rōmule Vestaque māter,
(499)  quae Tuscum Tiberim et Rōmāna Palātia servās,
(500)  hunc saltem ēversō juvenem succurrere saeclō
(501)  nē prohibēte. satis jam prīdem sanguine nostrō
(502)  Lāomedontēae luimus perjūria Trōjae;
(503)  jam prīdem nōbīs caelī tē rēgia, Caesar,
(504)  invidet atque hominum queritur cūrāre triumphōs,
(505)  quippe ubi fās versum atque nefās: tot bella per orbem,
(506)  tam multae scelerum faciēs, nōn ūllus arātrō
(507)  dignus honōs, squālent abductīs arva colōnīs,
(508)  et curvae rigidum falcēs cōnflantur in ēnsem.
(509)  hinc movet Euphrātēs, illinc Germānia bellum;
(510)  vīcīnae ruptīs inter sē lēgibus urbēs
(511)  arma ferunt; saevit tōtō Mārs impius orbe,
(512)  ut cum carceribus sēsē effūdēre quadrīgae,
(513)  addunt in spatia, et frūstrā retinācula tendēns
(514)  fertur equīs aurīga neque audit currus habēnās.
