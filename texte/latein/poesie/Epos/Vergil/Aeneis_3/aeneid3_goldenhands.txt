(1)  Postquam rēs Asiae Priamīque ēvertere gentem
(2)  immeritam vīsum superīs, ceciditque superbum
(3)  Īlium et omnis humō fūmat Neptūnia Trōja,
(4)  dīversa exsilia et dēsertās quaerere terrās
(5)  auguriīs agimur dīvum, classemque sub ipsā
(6)  Antandrō et Phrygiae mōlīmur montibus Īdae,
(7)  incertī quō fāta ferant, ubi sistere dētur,
(8)  contrahimusque virōs. vix prīma incēperat aestās
(9)  et pater Anchīsēs dare fātīs vēla jubēbat,
(10)  lītora cum patriae lacrimāns portūsque relinquō
(11)  et campōs ubi Trōja fuit. feror exul in altum
(12)  cum sociīs nātōque penātibus et magnīs dīs.
(13)  Terra procul vastīs colitur Māvortia campīs
(14)  (Thrāces arant) ācrī quondam rēgnāta Lycūrgō,
(15)  hospitium antīquum Trōjae sociīque penātēs
(16)  dum fortūna fuit. feror hūc et lītore curvō
(17)  moenia prīma locō fātīs ingressus inīquīs
(18)  Aeneadāsque meō nōmen dē nōmine fingō.
(19)  sacra Diōnaeae mātrī dīvīsque ferēbam
(20)  auspicibus coeptōrum operum, superōque nitentem
(21)  caelicolum rēgī mactābam in lītore taurum.
(22)  forte fuit juxtā tumulus, quō cornea summō
(23)  virgulta et dēnsīs hastīlibus horrida myrtus.
(24)  accessī viridemque ab humō convellere silvam
(25)  cōnātus, rāmīs tegerem ut frondentibus ārās,
(26)  horrendum et dictū videō mīrābile mōnstrum.
(27)  nam quae prīma solō ruptīs rādīcibus arbōs
(28)  vellitur, huic ātrō līquuntur sanguine guttae
(29)  et terram tābō maculant. mihi frīgidus horror
(30)  membra quatit gelidusque coit formīdine sanguis.
(31)  rūrsus et alterius lentum convellere vīmen
(32)  īnsequor et causās penitus temptāre latentīs;
(33)  āter et alterius sequitur dē cortice sanguis.
(34)  multa movēns animō Nymphās venerābar agrestīs
(35)  Grādīvumque patrem, Geticīs quī praesidet arvīs,
(36)  rīte secundārent vīsūs ōmenque levārent.
(37)  tertia sed postquam majōre hastīlia nīsū
(38)  adgredior genibusque adversae obluctor harēnae,
(39)  (ēloquar an sileam?) gemitus lacrimābilis īmō
(40)  audītur tumulō et vōx reddita fertur ad aurīs:
(41)  ‘quid miserum, Aenēā, lacerās? jam parce sepultō,
(42)  parce piās scelerāre manūs. nōn mē tibi Trōja
(43)  externum tulit aut cruor hic dē stīpite mānat.
(44)  heu fuge crūdēlīs terrās, fuge lītus avārum:
(45)  nam Polydōrus ego. hīc cōnfīxum ferrea tēxit
(46)  tēlōrum seges et jaculīs incrēvit acūtīs.’
(47)  tum vērō ancipitī mentem formīdine pressus
(48)  obstipuī steteruntque comae et vōx faucibus haesit.
(49)  Hunc Polydōrum aurī quondam cum pondere magnō
(50)  īnfēlīx Priamus fūrtim mandārat alendum
(51)  Thrēiciō rēgī, cum jam diffīderet armīs
(52)  Dardaniae cingīque urbem obsidiōne vidēret.
(53)  ille, ut opēs frāctae Teucrum et Fortūna recessit,
(54)  rēs Agamemnoniās victrīciaque arma secūtus
(55)  fās omne abrumpit: Polydōrum obtruncat, et aurō
(56)  vī potitur. quid nōn mortālia pectora cōgis,
(57)  aurī sacra famēs! postquam pavor ossa relīquit,
(58)  dēlēctōs populī ad procerēs prīmumque parentem
(59)  mōnstra deum referō, et quae sit sententia poscō.
(60)  omnibus īdem animus, scelerātā excēdere terrā,
(61)  linquī pollūtum hospitium et dare classibus Austrōs.
(62)  ergō īnstaurāmus Polydōrō fūnus, et ingēns
(63)  aggeritur tumulō tellūs; stant Mānibus ārae
(64)  caeruleīs maestae vittīs ātrāque cupressō,
(65)  et circum Īliades crīnem dē mōre solūtae;
(66)  īnferimus tepidō spūmantia cymbia lacte
(67)  sanguinis et sacrī paterās, animamque sepulcrō
(68)  condimus et magnā suprēmum vōce ciēmus.
(69)  Inde ubi prīma fidēs pelagō, plācātaque ventī
(70)  dant maria et lēnis crepitāns vocat Auster in altum,
(71)  dēdūcunt sociī nāvīs et lītora complent;
(72)  prōvehimur portū terraeque urbēsque recēdunt.
(73)  sacra marī colitur mediō grātissima tellūs
(74)  Nēreidum mātrī et Neptūnō Aegaeō,
(75)  quam pius arquitenēns ōrās et lītora circum
(76)  errantem Myconō ē celsā Gyarōque revīnxit,
(77)  immōtamque colī dedit et contemnere ventōs.
(78)  hūc feror, haec fessōs tūtō placidissima portū
(79)  accipit; ēgressī venerāmur Apollinis urbem.
(80)  rēx Anius, rēx īdem hominum Phoebīque sacerdōs,
(81)  vittīs et sacrā redimītus tempora laurō
(82)  occurrit; veterem Anchīsēn agnōvit amīcum.
(83)  jungimus hospitiō dextrās et tēcta subīmus.
(84)  Templa deī saxō venerābar strūcta vetustō:
(85)  ‘dā propriam, Thymbraee, domum; dā moenia fessīs
(86)  et genus et mānsūram urbem; servā altera Trōjae
(87)  Pergama, rēliquiās Danaum atque immītis Achillī.
(88)  quem sequimur? quōve īre jubēs? ubi pōnere sēdēs?
(89)  dā, pater, augurium atque animīs inlābere nostrīs.’
(90)  vix ea fātus eram: tremere omnia vīsa repente,
(91)  līminaque laurusque deī, tōtusque movērī
(92)  mōns circum et mūgīre adytīs cortīna reclūsīs.
(93)  summissī petimus terram et vōx fertur ad aurīs:
(94)  ‘Dardanidae dūrī, quae vōs ā stirpe parentum
(95)  prīma tulit tellūs, eadem vōs ūbere laetō
(96)  accipiet reducēs. antīquam exquīrite mātrem.
(97)  hīc domus Aenēae cūnctīs dominābitur ōrīs
(98)  et nātī nātōrum et quī nāscentur ab illīs.’
(99)  haec Phoebus; mixtōque ingēns exorta tumultū
(100)  laetitia, et cūnctī quae sint ea moenia quaerunt,
(101)  quō Phoebus vocet errantīs jubeatque revertī.
(102)  tum genitor veterum volvēns monimenta virōrum
(103)  ‘audīte, ō procerēs,’ ait ‘et spēs discite vestrās.
(104)  Crēta Jovis magnī mediō jacet īnsula pontō,
(105)  mōns Īdaeus ubi et gentis cūnābula nostrae.
(106)  centum urbēs habitant magnās, ūberrima rēgna,
(107)  maximus unde pater, sī rīte audīta recordor,
(108)  Teucrus Rhoetēās prīmum est advectus in ōrās,
(109)  optāvitque locum rēgnō. nōndum Īlium et arcēs
(110)  Pergameae steterant; habitābant vallibus īmīs.
(111)  hinc māter cultrīx Cybelī Corybantiaque aera
(112)  Īdaeumque nemus, hinc fīda silentia sacrīs,
(113)  et jūnctī currum dominae subiēre leōnēs.
(114)  ergō agite et dīvum dūcunt quā jussa sequāmur:
(115)  plācēmus ventōs et Cnōsia rēgna petāmus.
(116)  nec longō distant cursū: modo Juppiter adsit,
(117)  tertia lūx classem Crētaeīs sistet in ōrīs.’
(118)  sīc fātus meritōs ārīs mactāvit honōrēs,
(119)  taurum Neptūnō, taurum tibi, pulcher Apollō,
(120)  nigram Hiemī pecudem, Zephyrīs fēlīcibus albam.
(121)  Fāma volat pulsum rēgnīs cessisse paternīs
(122)  Īdomenēa ducem, dēsertaque lītora Crētae,
(123)  hoste vacāre domum sēdēsque astāre relictās.
(124)  linquimus Ortygiae portūs pelagōque volāmus
(125)  bacchātamque jugīs Naxon viridemque Donūsam,
(126)  Ōlearon niveamque Paron sparsāsque per aequor
(127)  Cycladas, et crēbrīs legimus freta consita terrīs.
(128)  nauticus exoritur variō certāmine clāmor:
(129)  hortantur sociī Crētam proavōsque petāmus.
(130)  prōsequitur surgēns ā puppī ventus euntīs,
(131)  et tandem antīquīs Cūrētum adlābimur ōrīs.
(132)  ergō avidus mūrōs optātae mōlior urbis
(133)  Pergameamque vocō, et laetam cognōmine gentem
(134)  hortor amāre focōs arcemque attollere tēctīs.
(135)  Jamque ferē siccō subductae lītore puppēs,
(136)  cōnubiīs arvīsque novīs operāta juventūs,
(137)  jūra domōsque dabam, subitō cum tābida membrīs
(138)  corruptō caelī tractū miserandaque vēnit
(139)  arboribusque satīsque luēs et lētifer annus.
(140)  linquēbant dulcīs animās aut aegra trahēbant
(141)  corpora; tum sterilīs exūrere Sīrius agrōs,
(142)  ārēbant herbae et vīctum seges aegra negābat.
(143)  rūrsus ad ōrāclum Ortygiae Phoebumque remēnsō
(144)  hortātur pater īre marī veniamque precārī,
(145)  quam fessīs fīnem rēbus ferat, unde labōrum
(146)  temptāre auxilium jubeat, quō vertere cursūs.
(147)  Nox erat et terrīs animālia somnus habēbat:
(148)  effigiēs sacrae dīvum Phrygiīque penātēs,
(149)  quōs mēcum ā Trōjā mediīsque ex ignibus urbis
(150)  extuleram, vīsī ante oculōs astāre jacentis
(151)  in somnīs multō manifēstī lūmine, quā sē
(152)  plēna per īnsertās fundēbat lūna fenestrās;
(153)  tum sīc adfārī et cūrās hīs dēmere dictīs:
(154)  ‘quod tibi dēlātō Ortygiam dictūrus Apollō est,
(155)  hīc canit et tua nōs ēn ultrō ad līmina mittit.
(156)  nōs tē Dardaniā incēnsā tuaque arma secūtī,
(157)  nōs tumidum sub tē permēnsī classibus aequor,
(158)  īdem ventūrōs tollēmus in astra nepōtēs
(159)  imperiumque urbī dabimus. tū moenia magnīs
(160)  magna parā longumque fugae nē linque labōrem.
(161)  mūtandae sēdēs. nōn haec tibi lītora suāsit
(162)  Dēlius aut Crētae jussit cōnsīdere Apollō.
(163)  est locus, Hesperiam Grāī cognōmine dīcunt,
(164)  terra antīqua, potēns armīs atque ūbere glaebae;
(165)  Oenōtrī coluēre virī; nunc fāma minōrēs
(166)  Ītaliam dīxisse ducis dē nōmine gentem.
(167)  hae nōbīs propriae sēdēs, hinc Dardanus ortus
(168)  Īasiusque pater, genus ā quō prīncipe nostrum.
(169)  surge age et haec laetus longaevō dicta parentī
(170)  haud dubitanda refer: Corythum terrāsque requīrat
(171)  Ausoniās; Dictaea negat tibi Juppiter arva.’
(172)  tālibus attonitus vīsīs et vōce deōrum
(173)  (nec sopor illud erat, sed cōram agnōscere vultūs
(174)  vēlātāsque comās praesentiaque ōra vidēbar;
(175)  tum gelidus tōtō mānābat corpore sūdor)
(176)  corripiō ē strātīs corpus tendōque supīnās
(177)  ad caelum cum vōce manūs et mūnera lībō
(178)  intemerāta focīs. perfectō laetus honōre
(179)  Anchīsēn faciō certum remque ōrdine pandō.
(180)  agnōvit prōlem ambiguam geminōsque parentīs,
(181)  sēque novō veterum dēceptum errōre locōrum.
(182)  tum memorat: ‘nāte, Īliacīs exercite fātīs,
(183)  sōla mihī tālīs cāsūs Cassandra canēbat.
(184)  nunc repetō haec generī portendere dēbita nostrō
(185)  et saepe Hesperiam, saepe Ītala rēgna vocāre.
(186)  sed quis ad Hesperiae ventūrōs lītora Teucrōs
(187)  crēderet? aut quem tum vātēs Cassandra movēret?
(188)  cēdāmus Phoebō et monitī meliōra sequāmur.’
(189)  sīc ait, et cūnctī dictō pārēmus ovantēs.
(190)  hanc quoque dēserimus sēdem paucīsque relictīs
(191)  vēla damus vastumque cavā trabe currimus aequor.
(192)  Postquam altum tenuēre ratēs nec jam amplius ūllae
(193)  appārent terrae, caelum undique et undique pontus,
(194)  tum mihi caeruleus suprā caput astitit imber
(195)  noctem hiememque ferēns, et inhorruit unda tenebrīs.
(196)  continuō ventī volvunt mare magnaque surgunt
(197)  aequora, dispersī jactāmur gurgite vastō;
(198)  involvēre diem nimbī et nox ūmida caelum
(199)  abstulit, ingeminant abruptīs nūbibus ignēs,
(200)  excutimur cursū et caecīs errāmus in undīs.
(201)  ipse diem noctemque negat discernere caelō
(202)  nec meminisse viae mediā Palinūrus in undā.
(203)  trīs adeō incertōs caecā cālīgine sōlēs
(204)  errāmus pelagō, totidem sine sīdere noctēs.
(205)  quārtō terra diē prīmum sē attollere tandem
(206)  vīsa, aperīre procul montīs ac volvere fūmum.
(207)  vēla cadunt, rēmīs īnsurgimus; haud mora, nautae
(208)  adnīxī torquent spūmās et caerula verrunt.
(209)  servātum ex undīs Strophadum mē lītora prīmum
(210)  excipiunt. Strophades Grāiō stant nōmine dictae
(211)  īnsulae Īoniō in magnō, quās dīra Celaenō
(212)  Harpyiaeque colunt aliae, Phīnēia postquam
(213)  clausa domus mēnsāsque metū līquēre priōrēs.
(214)  trīstius haud illīs mōnstrum, nec saevior ūlla
(215)  pestis et īra deum Stygiīs sēsē extulit undīs.
(216)  virgineī volucrum vultūs, foedissima ventris
(217)  prōluviēs uncaeque manūs et pallida semper
(218)  ōra famē.
(219)  hūc ubi dēlātī portūs intrāvimus, ecce
(220)  laeta boum passim campīs armenta vidēmus
(221)  caprigenumque pecus nūllō cūstōde per herbās.
(222)  inruimus ferrō et dīvōs ipsumque vocāmus
(223)  in partem praedamque Jovem; tum lītore curvō
(224)  exstruimusque torōs dapibusque epulāmur opīmīs.
(225)  at subitae horrificō lāpsū dē montibus adsunt
(226)  Harpyiae et magnīs quatiunt clangōribus ālās,
(227)  dīripiuntque dapēs contāctūque omnia foedant
(228)  immundō; tum vōx taetrum dīra inter odōrem.
(229)  rūrsum in sēcessū longō sub rūpe cavātā
(230)  [arboribus clausam circum atque horrentibus umbrīs]
(231)  īnstruimus mēnsās ārīsque repōnimus ignem;
(232)  rūrsum ex dīversō caelī caecīsque latebrīs
(233)  turba sonāns praedam pedibus circumvolat uncīs,
(234)  polluit ōre dapēs. sociīs tunc arma capessant
(235)  ēdīcō, et dīrā bellum cum gente gerendum.
(236)  haud secus ac jussī faciunt tēctōsque per herbam
(237)  dispōnunt ēnsīs et scūta latentia condunt.
(238)  ergō ubi dēlāpsae sonitum per curva dedēre
(239)  lītora, dat signum speculā Mīsēnus ab altā
(240)  aere cavō. invādunt sociī et nova proelia temptant,
(241)  obscēnās pelagī ferrō foedāre volucrīs.
(242)  sed neque vim plūmīs ūllam nec vulnera tergō
(243)  accipiunt, celerīque fugā sub sīdera lāpsae
(244)  sēmēsam praedam et vestīgia foeda relinquunt.
(245)  ūna in praecelsā cōnsēdit rūpe Celaenō,
(246)  īnfēlīx vātēs, rumpitque hanc pectore vōcem;
(247)  ‘bellum etiam prō caede boum strātīsque juvencīs,
(248)  Lāomedontiadae, bellumne īnferre parātis
(249)  et patriō Harpyiās īnsontīs pellere rēgnō?
(250)  accipite ergō animīs atque haec mea fīgite dicta,
(251)  quae Phoebō pater omnipotēns, mihi Phoebus Apollō
(252)  praedīxit, vōbīs Furiārum ego maxima pandō.
(253)  Ītaliam cursū petitis ventīsque vocātīs:
(254)  ībitis Ītaliam portūsque intrāre licēbit.
(255)  sed nōn ante datam cingētis moenibus urbem
(256)  quam vōs dīra famēs nostraeque injūria caedis
(257)  ambēsās subigat mālīs absūmere mēnsās.’
(258)  dīxit, et in silvam pennīs ablāta refūgit.
(259)  at sociīs subitā gelidus formīdine sanguis
(260)  dēriguit: cecidēre animī, nec jam amplius armīs,
(261)  sed vōtīs precibusque jubent exposcere pācem,
(262)  sīve deae seu sint dīrae obscēnaeque volucrēs.
(263)  et pater Anchīsēs passīs dē lītore palmīs
(264)  nūmina magna vocat meritōsque indīcit honōrēs:
(265)  ‘dī, prohibēte minās; dī, tālem āvertite cāsum
(266)  et placidī servāte piōs.’ tum lītore fūnem
(267)  dēripere excussōsque jubet laxāre rudentīs.
(268)  tendunt vēla Notī: fugimus spūmantibus undīs
(269)  quā cursum ventusque gubernātorque vocābat.
(270)  jam mediō appāret flūctū nemorōsa Zacynthos
(271)  Dūlichiumque Samēque et Nēritos ardua saxīs.
(272)  effugimus scopulōs Ithacae, Lāertia rēgna,
(273)  et terram altrīcem saevī exsecrāmur Ulixī.
(274)  mox et Leucātae nimbōsa cacūmina montis
(275)  et formīdātus nautīs aperītur Apollō.
(276)  hunc petimus fessī et parvae succēdimus urbī;
(277)  ancora dē prōrā jacitur, stant lītore puppēs.
(278)  Ergō īnspērātā tandem tellūre potītī
(279)  lūstrāmurque Jovī vōtīsque incendimus ārās,
(280)  Actiaque Īliacīs celebrāmus lītora lūdīs.
(281)  exercent patriās oleō lābente palaestrās
(282)  nūdātī sociī: juvat ēvāsisse tot urbēs
(283)  Argolicās mediōsque fugam tenuisse per hostīs.
(284)  intereā magnum sōl circumvolvitur annum
(285)  et glaciālis hiems Aquilōnibus asperat undās.
(286)  aere cavō clipeum, magnī gestāmen Abantis,
(287)  postibus adversīs fīgō et rem carmine signō:
(288)  Aenēās haec dē Danaīs victōribus arma;
(289)  linquere tum portūs jubeō et cōnsīdere trānstrīs.
(290)  certātim sociī feriunt mare et aequora verrunt:
(291)  prōtinus āeriās Phaeācum abscondimus arcēs
(292)  lītoraque Ēpīrī legimus portūque subīmus
(293)  Chāoniō et celsam Būthrōtī accēdimus urbem.
(294)  Hīc incrēdibilis rērum fāma occupat aurīs,
(295)  Prīamidēn Helenum Grāiās rēgnāre per urbīs
(296)  conjugiō Aeacidae Pyrrhī scēptrīsque potītum,
(297)  et patriō Andromachēn iterum cessisse marītō.
(298)  obstipuī, mīrōque incēnsum pectus amōre
(299)  compellāre virum et cāsūs cognōscere tantōs.
(300)  prōgredior portū classīs et lītora linquēns,
(301)  sollemnīs cum forte dapēs et trīstia dōna
(302)  ante urbem in lūcō falsī Simoentis ad undam
(303)  lībābat cinerī Andromachē mānīsque vocābat
(304)  Hectoreum ad tumulum, viridī quem caespite inānem
(305)  et geminās, causam lacrimīs, sacrāverat ārās.
(306)  ut mē cōnspexit venientem et Trōia circum
(307)  arma āmēns vīdit, magnīs exterrita mōnstrīs
(308)  dēriguit vīsū in mediō, calor ossa relīquit,
(309)  lābitur, et longō vix tandem tempore fātur:
(310)  ‘vērane tē faciēs, vērus mihi nūntius adfers,
(311)  nāte deā? vīvisne? aut, sī lūx alma recessit,
(312)  Hector ubi est?’ dīxit, lacrimāsque effūdit et omnem
(313)  implēvit clāmōre locum. vix pauca furentī
(314)  subiciō et rārīs turbātus vōcibus hīscō:
(315)  ‘vīvō equidem vītamque extrēma per omnia dūcō;
(316)  nē dubitā, nam vēra vidēs.
(317)  heu! quis tē cāsus dējectam conjuge tantō
(318)  excipit, aut quae digna satis fortūna revīsit,
(319)  Hectoris Andromachē? Pyrrhīn cōnūbia servās?’
(320)  dējēcit vultum et dēmissā vōce locūta est:
(321)  ‘ō fēlīx ūna ante aliās Priamēia virgō,
(322)  hostīlem ad tumulum Trōjae sub moenibus altīs
(323)  jussa morī, quae sortītūs nōn pertulit ūllōs
(324)  nec victōris herī tetigit captīva cubīle!
(325)  nōs patriā incēnsā dīversa per aequora vectae
(326)  stirpis Achillēae fastūs juvenemque superbum
(327)  servitiō ēnīxae tulimus; quī deinde secūtus
(328)  Lēdaeam Hermionēn Lacedaemoniōsque hymenaeōs
(329)  mē famulō famulamque Helenō trānsmīsit habendam.
(330)  ast illum ēreptae magnō flammātus amōre
(331)  conjugis et scelerum furiīs agitātus Orestēs
(332)  excipit incautum patriāsque obtruncat ad ārās.
(333)  morte Neoptolemī rēgnōrum reddita cessit
(334)  pars Helenō, quī Chāoniōs cognōmine campōs
(335)  Chāoniamque omnem Trōjānō ā Chāone dīxit,
(336)  Pergamaque Īliacamque jugīs hanc addidit arcem.
(337)  sed tibi quī cursum ventī, quae fāta dedēre?
(338)  aut quisnam ignārum nostrīs deus appulit ōrīs?
(339)  quid puer Ascanius? superatne et vēscitur aurā?
(340)  quem tibi jam Trōjā...
(341)  ecqua tamen puerō est āmissae cūra parentis?
(342)  ecquid in antīquam virtūtem animōsque virīlīs
(343)  et pater Aenēās et avunculus excitat Hector?’
(344)  tālia fundēbat lacrimāns longōsque ciēbat
(345)  incassum flētūs, cum sēsē ā moenibus hērōs
(346)  Prīamidēs multīs Helenus comitantibus adfert,
(347)  agnōscitque suōs laetusque ad līmina dūcit,
(348)  et multum lacrimās verba inter singula fundit.
(349)  prōcēdō et parvam Trōjam simulātaque magnīs
(350)  Pergama et ārentem Xanthī cognōmine rīvum
(351)  agnōscō, Scaeaeque amplector līmina portae;
(352)  nec nōn et Teucrī sociā simul urbe fruuntur.
(353)  illōs porticibus rēx accipiēbat in amplīs:
(354)  aulāī mediō lībābant pōcula Bacchī
(355)  impositīs aurō dapibus, paterāsque tenēbant.
(356)  Jamque diēs alterque diēs prōcessit, et aurae
(357)  vēla vocant tumidōque īnflātur carbasus Austrō:
(358)  hīs vātem adgredior dictīs ac tālia quaesō:
(359)  ‘Trōjugena, interpres dīvum, quī nūmina Phoebī,
(360)  quī tripodas Clariī et laurūs, quī sīdera sentīs
(361)  et volucrum linguās et praepetis ōmina pennae,
(362)  fāre age (namque omnis cursum mihi prōspera dīxit
(363)  rēligiō, et cūnctī suāsērunt nūmine dīvī
(364)  Ītaliam petere et terrās temptāre repostās;
(365)  sōla novum dictūque nefās Harpyia Celaenō
(366)  prōdigium canit et trīstīs dēnūntiat īrās
(367)  obscēnamque famem), quae prīma perīcula vītō?
(368)  quidve sequēns tantōs possim superāre labōrēs?’
(369)  hīc Helenus caesīs prīmum dē mōre juvencīs
(370)  exōrat pācem dīvum vittāsque resolvit
(371)  sacrātī capitis, mēque ad tua līmina, Phoebe,
(372)  ipse manū multō suspēnsum nūmine dūcit,
(373)  atque haec deinde canit dīvīnō ex ōre sacerdōs:
(374)  ‘Nāte deā (nam tē majōribus īre per altum
(375)  auspiciīs manifēsta fidēs; sīc fāta deum rēx
(376)  sortītur volvitque vicēs, is vertitur ōrdō),
(377)  pauca tibi ē multīs, quō tūtior hospita lūstrēs
(378)  aequora et Ausoniō possīs cōnsīdere portū,
(379)  expediam dictīs; prohibent nam cētera Parcae
(380)  scīre Helenum fārīque vetat Sāturnia Jūnō.
(381)  prīncipiō Ītaliam, quam tū jam rēre propinquam
(382)  vīcīnōsque, ignāre, parās invādere portūs,
(383)  longa procul longīs via dīvidit invia terrīs.
(384)  ante et Trīnacriā lentandus rēmus in undā
(385)  et salis Ausoniī lūstrandum nāvibus aequor
(386)  īnfernīque lacūs Aeaeaeque īnsula Circae,
(387)  quam tūtā possīs urbem compōnere terrā.
(388)  signa tibī dīcam, tū condita mente tenētō:
(389)  cum tibi sollicitō sēcrētī ad flūminis undam
(390)  lītoreīs ingēns inventa sub īlicibus sūs
(391)  trīgintā capitum fētūs ēnīxa jacēbit,
(392)  alba solō recubāns, albī circum ūbera nātī,
(393)  is locus urbis erit, requiēs ea certa labōrum.
(394)  nec tū mēnsārum morsūs horrēsce futūrōs:
(395)  fāta viam invenient aderitque vocātus Apollō.
(396)  hās autem terrās Italīque hanc lītoris ōram,
(397)  proxima quae nostrī perfunditur aequoris aestū,
(398)  effuge; cūncta malīs habitantur moenia Grāīs.
(399)  hīc et Nāryciī posuērunt moenia Locrī,
(400)  et Sallentīnōs obsēdit mīlite campōs
(401)  Lyctius Īdomeneus; hīc illa ducis Meliboeī
(402)  parva Philoctētae subnīxa Petēlia mūrō.
(403)  quīn ubi trānsmissae steterint trāns aequora classēs
(404)  et positīs ārīs jam vōta in lītore solvēs,
(405)  purpureō vēlāre comās adopertus amictū,
(406)  nē qua inter sānctōs ignīs in honōre deōrum
(407)  hostīlis faciēs occurrat et ōmina turbet.
(408)  hunc sociī mōrem sacrōrum, hunc ipse tenētō;
(409)  hāc castī maneant in rēligiōne nepōtēs.
(410)  ast ubi dīgressum Siculae tē admōverit ōrae
(411)  ventus, et angustī rārēscent claustra Pelōrī,
(412)  laeva tibī tellūs et longō laeva petantur
(413)  aequora circuitū; dextrum fuge lītus et undās.
(414)  haec loca vī quondam et vastā convulsa ruīnā
(415)  (tantum aevī longinqua valet mūtāre vetustās)
(416)  dissiluisse ferunt, cum prōtinus utraque tellūs
(417)  ūna foret: vēnit mediō vī pontus et undīs
(418)  Hesperium Siculō latus abscidit, arvaque et urbēs
(419)  lītore dīductās angustō interluit aestū.
(420)  dextrum Scylla latus, laevum implācāta Charybdis
(421)  obsidet, atque īmō barathrī ter gurgite vastōs
(422)  sorbet in abruptum flūctūs rūrsusque sub aurās
(423)  ērigit alternōs, et sīdera verberat undā.
(424)  at Scyllam caecīs cohibet spēlunca latebrīs
(425)  ōra exsertantem et nāvīs in saxa trahentem.
(426)  prīma hominis faciēs et pulchrō pectore virgō
(427)  pūbe tenus, postrēma immānī corpore pistrix
(428)  delphīnum caudās uterō commissa lupōrum.
(429)  praestat Trīnacriī mētās lūstrāre Pachȳnī
(430)  cessantem, longōs et circumflectere cursūs,
(431)  quam semel īnfōrmem vastō vīdisse sub antrō
(432)  Scyllam et caeruleīs canibus resonantia saxa.
(433)  praetereā, sī qua est Helenō prūdentia vātī,
(434)  sī qua fidēs, animum sī vērīs implet Apollō,
(435)  ūnum illud tibi, nāte deā, prōque omnibus ūnum
(436)  praedīcam et repetēns iterumque iterumque monēbō,
(437)  Jūnōnis magnae prīmum prece nūmen adōrā,
(438)  Jūnōnī cane vōta libēns dominamque potentem
(439)  supplicibus superā dōnīs: sīc dēnique victor
(440)  Trīnacriā fīnīs Italōs mittēre relictā.
(441)  hūc ubi dēlātus Cūmaeam accesseris urbem
(442)  dīvīnōsque lacūs et Averna sonantia silvīs,
(443)  īnsānam vātem aspiciēs, quae rūpe sub īmā
(444)  fāta canit foliīsque notās et nōmina mandat.
(445)  quaecumque in foliīs dēscrīpsit carmina virgō
(446)  dīgerit in numerum atque antrō sēclūsa relinquit:
(447)  illa manent immōta locīs neque ab ōrdine cēdunt.
(448)  vērum eadem, versō tenuis cum cardine ventus
(449)  impulit et tenerās turbāvit jānua frondēs,
(450)  numquam deinde cavō volitantia prēndere saxō
(451)  nec revocāre sitūs aut jungere carmina cūrat:
(452)  incōnsultī abeunt sēdemque ōdēre Sibyllae.
(453)  hīc tibi nē qua morae fuerint dispendia tantī,
(454)  quamvīs increpitent sociī et vī cursus in altum
(455)  vēla vocet, possīsque sinūs implēre secundōs,
(456)  quīn adeās vātem precibusque ōrācula poscās
(457)  ipsa canat vōcemque volēns atque ōra resolvat.
(458)  illa tibi Ītaliae populōs ventūraque bella
(459)  et quō quemque modō fugiāsque ferāsque labōrem
(460)  expediet, cursūsque dabit venerāta secundōs.
(461)  haec sunt quae nostrā liceat tē vōce monērī.
(462)  vāde age et ingentem factīs fer ad aethera Trōjam.’
(463)  Quae postquam vātēs sīc ōre effātus amīcō est,
(464)  dōna dehinc aurō gravia ac sectō elephantō
(465)  imperat ad nāvīs ferrī, stīpatque carīnīs
(466)  ingēns argentum Dōdōnaeōsque lebētas,
(467)  lōrīcam cōnsertam hāmīs aurōque trilīcem,
(468)  et cōnum īnsignis galeae cristāsque comantīs,
(469)  arma Neoptolemī. sunt et sua dōna parentī.
(470)  addit equōs, additque ducēs...
(471)  rēmigium supplet, sociōs simul īnstruit armīs.
(472)  Intereā classem vēlīs aptāre jubēbat
(473)  Anchīsēs, fieret ventō mora nē qua ferentī.
(474)  quem Phoebī interpres multō compellat honōre:
(475)  ‘conjugiō, Anchīsā, Veneris dignāte superbō,
(476)  cūra deum, bis Pergameīs ērepte ruīnīs,
(477)  ecce tibi Ausoniae tellūs: hanc arripe vēlīs.
(478)  et tamen hanc pelagō praeterlābāre necesse est:
(479)  Ausoniae pars illa procul quam pandit Apollō.
(480)  vāde,’ ait ‘ō fēlīx nātī pietāte. quid ultrā
(481)  prōvehor et fandō surgentīs dēmoror Austrōs?’
(482)  nec minus Andromachē dīgressū maesta suprēmō
(483)  fert pictūrātās aurī subtēmine vestīs
(484)  et Phrygiam Ascaniō chlamydem (nec cēdit honōre)
(485)  textilibusque onerat dōnīs, ac tālia fātur:
(486)  ‘accipe et haec, manuum tibi quae monimenta meārum
(487)  sint, puer, et longum Andromachae testentur amōrem,
(488)  conjugis Hectoreae. cape dōna extrēma tuōrum,
(489)  ō mihi sōla meī super Astyanactis imāgō.
(490)  sīc oculōs, sīc ille manūs, sīc ōra ferēbat;
(491)  et nunc aequālī tēcum pūbēsceret aevō.’
(492)  hōs ego dīgrediēns lacrimīs adfābar obortīs:
(493)  ‘vīvite fēlīcēs, quibus est fortūna perācta
(494)  jam sua: nōs alia ex aliīs in fāta vocāmur.
(495)  vōbīs parta quiēs: nūllum maris aequor arandum,
(496)  arva neque Ausoniae semper cēdentia retrō
(497)  quaerenda. effigiem Xanthī Trōjamque vidētis
(498)  quam vestrae fēcēre manūs, meliōribus, optō,
(499)  auspiciīs, et quae fuerit minus obvia Grāīs.
(500)  sī quandō Thybrim vīcīnaque Thybridis arva
(501)  intrārō gentīque meae data moenia cernam,
(502)  cognātās urbēs ōlim populōsque propinquōs,
(503)  Ēpīrō Hesperiam (quibus īdem Dardanus auctor
(504)  atque īdem cāsus), ūnam faciēmus utramque
(505)  Trōjam animīs: maneat nostrōs ea cūra nepōtēs.’
(506)  Prōvehimur pelagō vīcīna Ceraunia juxtā,
(507)  unde iter Ītaliam cursusque brevissimus undīs.
(508)  sōl ruit intereā et montēs umbrantur opācī;
(509)  sternimur optātae gremiō tellūris ad undam
(510)  sortītī rēmōs passimque in lītore siccō
(511)  corpora cūrāmus, fessōs sopor inrigat artūs.
(512)  necdum orbem medium Nox Hōrīs ācta subībat:
(513)  haud sēgnis strātō surgit Palinūrus et omnīs
(514)  explōrat ventōs atque auribus āera captat;
(515)  sīdera cūncta notat tacitō lābentia caelō,
(516)  Arctūrum pluviāsque Hyadas geminōsque Triōnēs,
(517)  armātumque aurō circumspicit Ōrīōna.
(518)  postquam cūncta videt caelō cōnstāre serēnō,
(519)  dat clārum ē puppī signum; nōs castra movēmus
(520)  temptāmusque viam et vēlōrum pandimus ālās.
(521)  Jamque rubēscēbat stēllīs Aurōra fugātīs
(522)  cum procul obscūrōs collīs humilemque vidēmus
(523)  Ītaliam. Ītaliam prīmus conclāmat Achātēs,
(524)  Ītaliam laetō sociī clāmōre salūtant.
(525)  tum pater Anchīsēs magnum crātēra corōnā
(526)  induit implēvitque merō, dīvōsque vocāvit
(527)  stāns celsā in puppī:
(528)  ‘dī maris et terrae tempestātumque potentēs,
(529)  ferte viam ventō facilem et spīrāte secundī.’
(530)  crebrēscunt optātae aurae portusque patēscit
(531)  jam propior, templumque appāret in arce Minervae;
(532)  vēla legunt sociī et prōrās ad lītora torquent.
(533)  portus ab eurōō flūctū curvātus in arcum,
(534)  objectae salsā spūmant aspergine cautēs,
(535)  ipse latet: geminō dēmittunt bracchia mūrō
(536)  turrītī scopulī refugitque ab lītore templum.
(537)  quattuor hīc, prīmum ōmen, equōs in grāmine vīdī
(538)  tondentīs campum lātē, candōre nivālī.
(539)  et pater Anchīsēs ‘bellum, ō terra hospita, portās:
(540)  bellō armantur equī, bellum haec armenta minantur.
(541)  sed tamen īdem ōlim currū succēdere suētī
(542)  quadripedēs et frēna jugō concordia ferre:
(543)  spēs et pācis’ ait. tum nūmina sāncta precāmur
(544)  Palladis armisonae, quae prīma accēpit ovantīs,
(545)  et capita ante ārās Phrygiō vēlāmur amictū,
(546)  praeceptīsque Helenī, dederat quae maxima, rīte
(547)  Jūnōnī Argīvae jussōs adolēmus honōrēs.
(548)  Haud mora, continuō perfectīs ōrdine vōtīs
(549)  cornua vēlātārum obvertimus antemnārum,
(550)  Grājugenumque domōs suspectaque linquimus arva.
(551)  hinc sinus Herculeī (sī vēra est fāma) Tarentī
(552)  cernitur, attollit sē dīva Lacīnia contrā,
(553)  Caulōnisque arcēs et nāvifragum Scylacēum.
(554)  tum procul ē flūctū Trīnacria cernitur Aetna,
(555)  et gemitum ingentem pelagī pulsātaque saxa
(556)  audīmus longē frāctāsque ad lītora vōcēs,
(557)  exsultantque vada atque aestū miscentur harēnae.
(558)  et pater Anchīsēs ‘nīmīrum hīc illa Charybdis:
(559)  hōs Helenus scopulōs, haec saxa horrenda canēbat.
(560)  ēripite, ō sociī, pariterque īnsurgite rēmīs.’
(561)  haud minus ac jussī faciunt, prīmusque rudentem
(562)  contorsit laevās prōram Palinūrus ad undās;
(563)  laevam cūncta cohors rēmīs ventīsque petīvit.
(564)  tollimur in caelum curvātō gurgite, et īdem
(565)  subductā ad Mānīs īmōs dēsēdimus undā.
(566)  ter scopulī clāmōrem inter cava saxa dedēre,
(567)  ter spūmam ēlīsam et rōrantia vīdimus astra.
(568)  intereā fessōs ventus cum sōle relīquit,
(569)  ignārīque viae Cyclōpum adlābimur ōrīs.
(570)  Portus ab accessū ventōrum immōtus et ingēns
(571)  ipse: sed horrificīs juxtā tonat Aetna ruīnīs,
(572)  interdumque ātram prōrumpit ad aethera nūbem
(573)  turbine fūmantem piceō et candente favīllā,
(574)  attollitque globōs flammārum et sīdera lambit;
(575)  interdum scopulōs āvulsaque vīscera montis
(576)  ērigit ēructāns, liquefactaque saxa sub aurās
(577)  cum gemitū glomerat fundōque exaestuat īmō.
(578)  fāma est Enceladī sēmustum fulmine corpus
(579)  urgērī mōle hāc, ingentemque īnsuper Aetnam
(580)  impositam ruptīs flammam exspīrāre camīnīs,
(581)  et fessum quotiēns mūtet latus, intremere omnem
(582)  murmure Trīnacriam et caelum subtexere fūmō.
(583)  noctem illam tēctī silvīs immānia mōnstra
(584)  perferimus, nec quae sonitum det causa vidēmus.
(585)  nam neque erant astrōrum ignēs nec lūcidus aethrā
(586)  sīdereā polus, obscūrō sed nūbila caelō,
(587)  et lūnam in nimbō nox intempesta tenēbat.
(588)  Postera jamque diēs prīmō surgēbat Eōō
(589)  ūmentemque Aurōra polō dīmōverat umbram,
(590)  cum subitō ē silvīs maciē cōnfecta suprēmā
(591)  ignōtī nova fōrma virī miserandaque cultū
(592)  prōcēdit supplexque manūs ad lītora tendit.
(593)  respicimus. dīra inluviēs immissaque barba,
(594)  cōnsertum tegimen spīnīs: at cētera Graius,
(595)  et quondam patriīs ad Trōjam missus in armīs.
(596)  isque ubi Dardaniōs habitūs et Trōia vīdit
(597)  arma procul, paulum aspectū conterritus haesit
(598)  continuitque gradum; mox sēsē ad lītora praeceps
(599)  cum flētū precibusque tulit: ‘per sīdera testor,
(600)  per superōs atque hoc caelī spīrābile lūmen,
(601)  tollite mē, Teucrī. quāscumque abdūcite terrās:
(602)  hoc sat erit. scio mē Danaīs ē classibus ūnum
(603)  et bellō Īliacōs fateor petiisse penātīs.
(604)  prō quō, sī sceleris tanta est injūria nostrī,
(605)  spargite mē in flūctūs vastōque immergite pontō;
(606)  sī pereō, hominum manibus periisse juvābit.’
(607)  dīxerat et genua amplexus genibusque volūtāns
(608)  haerēbat. quī sit fārī, quō sanguine crētus,
(609)  hortāmur, quae deinde agitet fortūna fatērī.
(610)  ipse pater dextram Anchīsēs haud multa morātus
(611)  dat juvenī atque animum praesentī pignore firmat.
(612)  ille haec dēpositā tandem formīdine fātur:
(613)  ‘sum patriā ex Ithacā, comes īnfēlīcis Ulixī,
(614)  nōmine Achaemenidēs, Trōjam genitōre Adamastō
(615)  paupere (mānsissetque utinam fortūna!) profectus.
(616)  hīc mē, dum trepidī crūdēlia līmina linquunt,
(617)  immemorēs sociī vastō Cyclōpis in antrō
(618)  dēseruēre. domus saniē dapibusque cruentīs,
(619)  intus opāca, ingēns. ipse arduus, altaque pulsat
(620)  sīdera (dī tālem terrīs āvertite pestem!)
(621)  nec vīsū facilis nec dictū adfābilis ūllī;
(622)  vīsceribus miserōrum et sanguine vēscitur ātrō.
(623)  vīdī egomet duo dē numerō cum corpora nostrō
(624)  prēnsa manū magnā mediō resupīnus in antrō
(625)  frangeret ad saxum, saniēque aspersa natārent
(626)  līmina; vīdī ātrō cum membra fluentia tābō
(627)  manderet et tepidī tremerent sub dentibus artūs,
(628)  haud impūne quidem, nec tālia passus Ulixēs
(629)  oblītusve suī est Ithacus discrīmine tantō.
(630)  nam simul explētus dapibus vīnōque sepultus
(631)  cervīcem īnflexam posuit, jacuitque per antrum
(632)  immēnsus saniem ēructāns et frusta cruentō
(633)  per somnum commixta merō, nōs magna precātī
(634)  nūmina sortītīque vicēs ūnā undique circum
(635)  fundimur, et tēlō lūmen terebrāmus acūtō
(636)  ingēns quod torvā sōlum sub fronte latēbat,
(637)  Argolicī clipeī aut Phoebēae lampadis īnstar,
(638)  et tandem laetī sociōrum ulcīscimur umbrās.
(639)  sed fugite, ō miserī, fugite atque ab lītore fūnem
(640)  rumpite.
(641)  nam quālis quantusque cavō Polyphēmus in antrō
(642)  lānigerās claudit pecudēs atque ūbera pressat,
(643)  centum aliī curva haec habitant ad lītora vulgō
(644)  īnfandī Cyclōpes et altīs montibus errant.
(645)  tertia jam lūnae sē cornua lūmine complent
(646)  cum vītam in silvīs inter dēserta ferārum
(647)  lustra domōsque trahō vastōsque ab rūpe Cyclōpas
(648)  prōspiciō sonitumque pedum vōcemque tremēscō.
(649)  vīctum īnfēlīcem, bācās lapidōsaque corna,
(650)  dant rāmī, et vulsīs pāscunt rādīcibus herbae.
(651)  omnia conlūstrāns hanc prīmum ad lītora classem
(652)  cōnspexī venientem. huic mē, quaecumque fuisset,
(653)  addīxī: satis est gentem effūgisse nefandam.
(654)  vōs animam hanc potius quōcumque absūmite lētō.’
(655)  Vix ea fātus erat summō cum monte vidēmus
(656)  ipsum inter pecudēs vastā sē mōle moventem
(657)  pāstōrem Polyphēmum et lītora nōta petentem,
(658)  mōnstrum horrendum, īnfōrme, ingēns, cui lūmen adēmptum.
(659)  trunca manum pīnus regit et vestīgia firmat;
(660)  lānigerae comitantur ovēs; ea sōla voluptās
(661)  sōlāmenque malī.
(662)  postquam altōs tetigit flūctūs et ad aequora vēnit,
(663)  lūminis effossī fluidum lavit inde cruōrem
(664)  dentibus īnfrendēns gemitū, graditurque per aequor
(665)  jam medium, necdum flūctus latera ardua tīnxit.
(666)  nōs procul inde fugam trepidī celerāre receptō
(667)  supplice sīc meritō tacitīque incīdere fūnem,
(668)  vertimus et prōnī certantibus aequora rēmīs.
(669)  sēnsit, et ad sonitum vōcis vestīgia torsit.
(670)  vērum ubi nūlla datur dextrā adfectāre potestās
(671)  nec potis Īoniōs flūctūs aequāre sequendō,
(672)  clāmōrem immēnsum tollit, quō pontus et omnēs
(673)  intremuēre undae, penitusque exterrita tellūs
(674)  Ītaliae curvīsque immūgiit Aetna cavernīs.
(675)  at genus ē silvīs Cyclōpum et montibus altīs
(676)  excītum ruit ad portūs et lītora complent.
(677)  cernimus astantīs nēquīquam lūmine torvō
(678)  Aetnaeōs frātrēs caelō capita alta ferentīs,
(679)  concilium horrendum: quālēs cum vertice celsō
(680)  āeriae quercūs aut cōniferae cyparissī
(681)  cōnstiterunt, silva alta Jovis lūcusve Diānae.
(682)  praecipitīs metus ācer agit quōcumque rudentīs
(683)  excutere et ventīs intendere vēla secundīs.
(684)  contrā jussa monent Helenī, Scyllamque Charybdinque
(685)  inter utramque viam lētī discrīmine parvō,
(686)  nī teneam cursūs: certum est dare lintea retrō.
(687)  ecce autem Boreās angustā ab sēde Pelōrī
(688)  missus adest: vīvō praetervehor ōstia saxō
(689)  Pantagiae Megarōsque sinūs Thapsumque jacentem.
(690)  tālia mōnstrābat relegēns errāta retrōrsus
(691)  lītora Achaemenidēs, comes īnfēlīcis Ulixī.
(692)  Sīcaniō praetenta sinū jacet īnsula contrā
(693)  Plēmyrium undōsum; nōmen dīxēre priōrēs
(694)  Ortygiam. Alphēum fāma est hūc Ēlidis amnem
(695)  occultās ēgisse viās subter mare, quī nunc
(696)  ōre, Arethūsa, tuō Siculīs cōnfunditur undīs.
(697)  jussī nūmina magna locī venerāmur, et inde
(698)  exsuperō praepingue solum stāgnantis Helōrī.
(699)  hinc altās cautēs prōjectaque saxa Pachȳnī
(700)  rādimus, et fātīs numquam concessa movērī
(701)  appāret Camerīna procul campīque Gelōī,
(702)  immānisque Gela fluviī cognōmine dicta.
(703)  arduus inde Acragās ostentat maxima longē
(704)  moenia, magnanimum quondam generātor equōrum;
(705)  tēque datīs linquō ventīs, palmōsa Selīnūs,
(706)  et vada dūra legō saxīs Lilybēia caecīs.
(707)  hinc Drepanī mē portus et inlaetābilis ōra
(708)  accipit. hīc pelagī tot tempestātibus āctus
(709)  heu, genitōrem, omnis cūrae cāsūsque levāmen,
(710)  āmittō Anchīsēn. hīc mē, pater optime, fessum
(711)  dēseris, heu, tantīs nēquīquam ērepte perīclīs!
(712)  nec vātēs Helenus, cum multa horrenda monēret,
(713)  hōs mihi praedīxit lūctūs, nōn dīra Celaenō.
(714)  hic labor extrēmus, longārum haec mēta viārum,
(715)  hinc mē dīgressum vestrīs deus appulit ōrīs.
(716)  Sīc pater Aenēās intentīs omnibus ūnus
(717)  fāta renārrābat dīvum cursūsque docēbat.
(718)  conticuit tandem factōque hīc fīne quiēvit.
