(1)  Tē quoque, magna Palēs, et tē memorande canēmus
(2)  pāstor ab Amphrȳsō, vōs, silvae amnēsque Lycaeī.
(3)  cētera, quae vacuās tenuissent carmine mentēs,
(4)  omnia jam vulgāta: quis aut Eurysthea dūrum
(5)  aut inlaudātī nescit Būsīridis ārās?
(6)  cui nōn dictus Hylās puer et Lātōnia Dēlos
(7)  Hippodamēque umerōque Pelops īnsignis eburnō,
(8)  ācer equīs? temptanda via est, quā mē quoque possim
(9)  tollere humō victorque virum volitāre per ōra.
(10)  prīmus ego in patriam mēcum, modo vīta supersit,
(11)  Āoniō rediēns dēdūcam vertice Mūsās;
(12)  prīmus Idūmaeās referam tibi, Mantua, palmās,
(13)  et viridī in campō templum dē marmore pōnam
(14)  propter aquam, tardīs ingēns ubi flexibus errat
(15)  Mincius et tenerā praetexit harundine rīpās.
(16)  in mediō mihi Caesar erit templumque tenēbit:
(17)  illī victor ego et Tyriō cōnspectus in ostrō
(18)  centum quadrijugōs agitābō ad flūmina currūs.
(19)  cūncta mihi Alphēum linquēns lūcōsque Molorchī
(20)  cursibus et crūdō dēcernet Graecia caestū.
(21)  ipse caput tōnsae foliīs ōrnātus olīvae
(22)  dōna feram. jam nunc sollemnīs dūcere pompās
(23)  ad dēlūbra juvat caesōsque vidēre juvencōs,
(24)  vel scaena ut versīs discēdat frontibus utque
(25)  purpurea intextī tollant aulaea Britannī.
(26)  in foribus pugnam ex aurō solidōque elephantō
(27)  Gangaridum faciam victōrisque arma Quirīnī,
(28)  atque hīc undantem bellō magnumque fluentem
(29)  Nīlum ac nāvālī surgentīs aere columnās.
(30)  addam urbēs Asiae domitās pulsumque Niphātēn
(31)  fīdentemque fugā Parthum versīsque sagittīs;
(32)  et duo rapta manū dīversō ex hoste tropaea
(33)  bisque triumphātās utrōque ab lītore gentīs.
(34)  stābunt et Pariī lapidēs, spīrantia signa,
(35)  Assaracī prōlēs dēmissaeque ab Jove gentis
(36)  nōmina, Trōsque parēns et Trōjae Cynthius auctor.
(37)  Invidia īnfēlīx Furiās amnemque sevērum
(38)  Cōcȳtī metuet tortōsque Ixīonis anguīs
(39)  immānemque rotam et nōn exsuperābile saxum.
(40)  intereā Dryadum silvās saltūsque sequāmur
(41)  intāctōs, tua, Maecēnās, haud mollia jussa:
(42)  tē sine nīl altum mēns incohat. ēn age sēgnīs
(43)  rumpe morās; vocat ingentī clāmōre Cithaerōn
(44)  Tāygetīque canēs domitrīxque Epidaurus equōrum,
(45)  et vōx adsēnsū nemorum ingemināta remūgit.
(46)  mox tamen ārdentīs accingar dīcere pugnās
(47)  Caesaris et nōmen fāmā tot ferre per annōs,
(48)  Tīthōnī prīmā quot abest ab orīgine Caesar.
(49)  Seu quis Olympiacae mīrātus praemia palmae
(50)  pāscit equōs, seu quis fortīs ad arātra juvencōs,
(51)  corpora praecipuē mātrum legat. optima torvae
(52)  fōrma bovis cui turpe caput, cui plūrima cervīx,
(53)  et crūrum tenus ā mentō paleāria pendent;
(54)  tum longō nūllus laterī modus: omnia magna,
(55)  pēs etiam, et camurīs hirtae sub cornibus aurēs.
(56)  nec mihi displiceat maculīs īnsignis et albō,
(57)  aut juga dētrectāns interdumque aspera cornū
(58)  et faciem taurō propior, quaeque ardua tōta
(59)  et gradiēns īmā verrit vestīgia caudā.
(60)  aetās Lūcīnam jūstōsque patī hymenaeōs
(61)  dēsinit ante decem, post quattuor incipit annōs;
(62)  cētera nec fētūrae habilis nec fortis arātrīs.
(63)  intereā, superat gregibus dum laeta juventās,
(64)  solve marēs; mitte in Venerem pecuāria prīmus,
(65)  atque aliam ex aliā generandō suffice prōlem.
(66)  optima quaeque diēs miserīs mortālibus aevī
(67)  prīma fugit; subeunt morbī trīstisque senectūs
(68)  et labor, et dūrae rapit inclēmentia mortis.
(69)  semper erunt quārum mūtārī corpora mālīs:
(70)  semper enim refice ac, nē post āmissa requīrās,
(71)  ante venī et subolem armentō sortīre quotannīs.
(72)  Nec nōn et pecorī est īdem dīlēctus equīnō:
(73)  tū modo, quōs in spem statuēs summittere gentis,
(74)  praecipuum jam inde ā tenerīs impende labōrem.
(75)  continuō pecoris generōsī pullus in arvīs
(76)  altius ingreditur et mollia crūra repōnit;
(77)  prīmus et īre viam et fluviōs temptāre minācīs
(78)  audet et ignōtō sēsē committere pontī,
(79)  nec vānōs horret strepitūs. illī ardua cervīx
(80)  argūtumque caput, brevis alvus obēsaque terga,
(81)  luxuriatque torīs animōsum pectus. honestī
(82)  spādīcēs glaucīque, color dēterrimus albīs
(83)  et gilvō. tum, sī qua sonum procul arma dedēre,
(84)  stāre locō nescit, micat auribus et tremit artūs,
(85)  collēctumque premēns volvit sub nāribus ignem.
(86)  dēnsa juba, et dextrō jactāta recumbit in armō;
(87)  at duplex agitur per lumbōs spīna, cavatque
(88)  tellūrem et solidō graviter sonat ungula cornū.
(89)  tālis Amȳclaeī domitus Pollūcis habēnīs
(90)  Cyllarus et, quōrum Grāī meminēre poētae,
(91)  Mārtis equī bijugēs et magnī currus Achillī.
(92)  tālis et ipse jubam cervīce effundit equīnā
(93)  conjugis adventū pernīx Sāturnus, et altum
(94)  Pēlion hinnītū fugiēns implēvit acūtō.
(95)  Hunc quoque, ubi aut morbō gravis aut jam sēgnior annīs
(96)  dēficit, abde domō, nec turpī ignōsce senectae.
(97)  frīgidus in Venerem senior, frūstrāque labōrem
(98)  ingrātum trahit, et, sī quandō ad proelia ventum est,
(99)  ut quondam in stipulīs magnus sine vīribus ignis,
(100)  incassum furit. ergō animōs aevumque notābis
(101)  praecipuē: hinc aliās artīs prōlemque parentum
(102)  et quis cuique dolor victō, quae glōria palmae.
(103)  nōnne vidēs, cum praecipitī certāmine campum
(104)  corripuēre, ruuntque effūsī carcere currūs,
(105)  cum spēs adrēctae juvenum, exsultantiaque haurit
(106)  corda pavor pulsāns? illī īnstant verbere tortō
(107)  et prōnī dant lōra, volat vī fervidus axis;
(108)  jamque humilēs jamque ēlātī sublīme videntur
(109)  āera per vacuum ferrī atque adsurgere in aurās.
(110)  nec mora nec requiēs; at fulvae nimbus harēnae
(111)  tollitur, ūmescunt spūmīs flātūque sequentum:
(112)  tantus amor laudum, tantae est victōria cūrae.
(113)  prīmus Ericthonius currūs et quattuor ausus
(114)  jungere equōs rapidusque rotīs īnsistere victor.
(115)  frēna Pelēthroniī Lapithae gȳrōsque dedēre
(116)  impositī dorsō, atque equitem docuēre sub armīs
(117)  īnsultāre solō et gressūs glomerāre superbōs.
(118)  aequus uterque labor, aequē juvenemque magistrī
(119)  exquīrunt calidumque animīs et cursibus ācrem,
(120)  quamvīs saepe fugā versōs ille ēgerit hostīs
(121)  et patriam Ēpīrum referat fortīsque Mycēnās,
(122)  Neptūnīque ipsā dēdūcat orīgine gentem.
(123)  Hīs animadversīs īnstant sub tempus et omnīs
(124)  impendunt cūrās dēnsō distendere pinguī,
(125)  quem lēgēre ducem et pecorī dīxēre marītum,
(126)  flōrentīsque secant herbās fluviōsque ministrant
(127)  farraque, nē blandō nequeat superesse labōrī
(128)  invalidīque patrum referant jējūnia nātī.
(129)  ipsa autem maciē tenuant armenta volentēs,
(130)  atque, ubi concubitūs prīmōs jam nōta voluptās
(131)  sollicitat, frondēsque negant et fontibus arcent.
(132)  saepe etiam cursū quatiunt et sōle fatīgant,
(133)  cum graviter tūnsīs gemit ārea frūgibus, et cum
(134)  surgentem ad Zephyrum paleae jactantur inānēs.
(135)  hoc faciunt, nimiō nē luxū obtūnsior ūsus
(136)  sit genitālī arvō et sulcōs oblīmet inertīs,
(137)  sed rapiat sitiēns Venerem interiusque recondat.
(138)  Rūrsus cūra patrum cadere et succēdere mātrum
(139)  incipit. exāctīs gravidae cum mēnsibus errant,
(140)  nōn illās gravibus quisquam juga dūcere plaustrīs,
(141)  nōn saltū superāre viam sit passus et ācrī
(142)  carpere prāta fugā fluviōsque innāre rapācīs.
(143)  saltibus in vacuīs pāscunt et plēna secundum
(144)  flūmina, muscus ubi et viridissima grāmine rīpa,
(145)  spēluncaeque tegant et saxea prōcubet umbra.
(146)  est lūcōs Silarī circā īlicibusque virentem
(147)  plūrimus Alburnum volitāns, cui nōmen asīlō
(148)  Rōmānum est, oestrum Grāī vertēre vocantēs,
(149)  asper, acerba sonāns, quō tōta exterrita silvīs
(150)  diffugiunt armenta; furit mūgītibus aethēr
(151)  concussus silvaeque et siccī rīpa Tanagrī.
(152)  hōc quondam mōnstrō horribilīs exercuit īrās
(153)  Īnachiae Jūnō pestem meditāta juvencae.
(154)  hunc quoque (nam mediīs fervōribus ācrior īnstat)
(155)  arcēbis gravidō pecorī, armentaque pāscēs
(156)  sōle recēns ortō aut noctem dūcentibus astrīs.
(157)  Post partum cūra in vitulōs trādūcitur omnis;
(158)  continuōque notās et nōmina gentis inūrunt,
(159)  et quōs aut pecorī mālint summittere habendō
(160)  aut ārīs servāre sacrōs aut scindere terram
(161)  et campum horrentem frāctīs invertere glaebīs.
(162)  cētera pāscuntur viridīs armenta per herbās:
(163)  tū quōs ad studium atque ūsum fōrmābis agrestem
(164)  jam vitulōs hortāre viamque īnsiste domandī,
(165)  dum facilēs animī juvenum, dum mōbilis aetās.
(166)  ac prīmum laxōs tenuī dē vīmine circlōs
(167)  cervīcī subnecte; dehinc, ubi lībera colla
(168)  servitiō adsuērint, ipsīs ē torquibus aptōs
(169)  junge parēs, et cōge gradum cōnferre juvencōs;
(170)  atque illīs jam saepe rotae dūcantur inānēs
(171)  per terram, et summō vestīgia pulvere signent.
(172)  post validō nītēns sub pondere fāginus axis
(173)  īnstrepat, et jūnctōs tēmō trahat aereus orbīs.
(174)  intereā pūbī indomitae nōn grāmina tantum
(175)  nec vescās salicum frondēs ulvamque palūstrem,
(176)  sed frūmenta manū carpēs sata; nec tibi fētae
(177)  mōre patrum nivea implēbunt mulctrāria vaccae,
(178)  sed tōta in dulcīs cōnsūment ūbera nātōs.
(179)  Sīn ad bella magis studium turmāsque ferōcīs,
(180)  aut Alphēa rotīs praelābī flūmina Pīsae
(181)  et Jovis in lūcō currūs agitāre volantīs,
(182)  prīmus equī labor est animōs atque arma vidēre
(183)  bellantum lituōsque patī, tractūque gementem
(184)  ferre rotam et stabulō frēnōs audīre sonantīs;
(185)  tum magis atque magis blandīs gaudēre magistrī
(186)  laudibus et plausae sonitum cervīcis amāre.
(187)  atque haec jam prīmō dēpulsus ab ūbere mātris
(188)  audeat, inque vicem det mollibus ōra capistrīs
(189)  invalidus etiamque tremēns, etiam īnscius aevī.
(190)  at tribus exāctīs ubi quārta accesserit aestās,
(191)  carpere mox gȳrum incipiat gradibusque sonāre
(192)  compositīs, sinuetque alterna volūmina crūrum,
(193)  sitque labōrantī similis; tum cursibus aurās
(194)  tum vocet, ac per aperta volāns ceu līber habēnīs
(195)  aequora vix summā vestīgia pōnat harēnā:
(196)  quālis Hyperboreīs Aquilō cum dēnsus ab ōrīs
(197)  incubuit, Scythiaeque hiemēs atque ārida differt
(198)  nūbila; tum segetēs altae campīque natantēs
(199)  lēnibus horrēscunt flābrīs, summaeque sonōrem
(200)  dant silvae, longīque urgent ad lītora flūctūs;
(201)  ille volat simul arva fugā simul aequora verrēns.
(202)  hinc vel ad Ēlēī mētās et maxima campī
(203)  sūdābit spatia et spūmās aget ōre cruentās,
(204)  Belgica vel mollī melius feret esseda collō.
(205)  tum dēmum crassā magnum farrāgine corpus
(206)  crēscere jam domitīs sinitō; namque ante domandum
(207)  ingentīs tollent animōs, prēnsīque negābunt
(208)  verbera lenta patī et dūrīs pārēre lupātīs.
(209)  Sed nōn ūlla magis vīrīs industria firmat
(210)  quam Venerem et caecī stimulōs āvertere amōris,
(211)  sīve boum sīve est cui grātior ūsus equōrum.
(212)  atque ideō taurōs procul atque in sōla relēgant
(213)  pāscua post montem oppositum et trāns flūmina lāta,
(214)  aut intus clausōs satura ad praesēpia servant.
(215)  carpit enim vīrīs paulātim ūritque videndō
(216)  fēmina, nec nemorum patitur meminisse nec herbae
(217)  dulcibus illa quidem inlecebrīs, et saepe superbōs
(218)  cornibus inter sē subigit dēcernere amantīs.
(219)  pāscitur in magnā Sīlā fōrmōsa juvenca:
(220)  illī alternantēs multā vī proelia miscent
(221)  vulneribus crēbrīs; lavit āter corpora sanguis,
(222)  versaque in obnīxōs urgentur cornua vastō
(223)  cum gemitū; reboant silvaeque et longus Olympus.
(224)  nec mōs bellantīs ūnā stabulāre, sed alter
(225)  victus abit longēque ignōtīs exsulat ōrīs,
(226)  multa gemēns ignōminiam plāgāsque superbī
(227)  victōris, tum quōs āmīsit inultus amōrēs,
(228)  et stabula aspectāns rēgnīs excessit avītīs.
(229)  ergō omnī cūrā vīrīs exercet et inter
(230)  dūra jacet pernox īnstrātō saxa cubīlī
(231)  frondibus hirsūtīs et cārice pāstus acūtā,
(232)  et temptat sēsē atque īrāscī in cornua discit
(233)  arboris obnīxus truncō, ventōsque lacessit
(234)  ictibus, et sparsā ad pugnam prōlūdit harēnā.
(235)  post ubi collēctum rōbur vīrēsque refectae,
(236)  signa movet praecepsque oblītum fertur in hostem:
(237)  flūctus utī mediō coepit cum albēscere pontō,
(238)  longius ex altōque sinum trahit, utque volūtus
(239)  ad terrās immāne sonat per saxa neque ipsō
(240)  monte minor prōcumbit, at īmā exaestuat undā
(241)  verticibus nigramque altē subjectat harēnam.
(242)  Omne adeō genus in terrīs hominumque ferārumque
(243)  et genus aequoreum, pecudēs pictaeque volucrēs,
(244)  in furiās ignemque ruunt: amor omnibus īdem.
(245)  tempore nōn aliō catulōrum oblīta leaena
(246)  saevior errāvit campīs, nec fūnera vulgō
(247)  tam multa īnfōrmēs ursī strāgemque dedēre
(248)  per silvās; tum saevus aper, tum pessima tigris;
(249)  heu male tum Libyae sōlīs errātur in agrīs.
(250)  nōnne vidēs ut tōta tremor pertemptet equōrum
(251)  corpora, sī tantum nōtās odor attulit aurās?
(252)  ac neque eōs jam frēna virum neque verbera saeva,
(253)  nōn scopulī rūpēsque cavae atque objecta retardant
(254)  flūmina correptōsque undā torquentia montīs.
(255)  ipse ruit dentēsque Sabellicus exacuit sūs
(256)  et pede prōsubigit terram, fricat arbore costās
(257)  atque hinc atque illinc umerōs ad vulnera dūrat.
(258)  quid juvenis, magnum cui versat in ossibus ignem
(259)  dūrus amor? nempe abruptīs turbāta procellīs
(260)  nocte natat caecā sērus freta, quem super ingēns
(261)  porta tonat caelī, et scopulīs inlīsa reclāmant
(262)  aequora; nec miserī possunt revocāre parentēs,
(263)  nec moritūra super crūdēlī fūnere virgō.
(264)  quid lyncēs Bacchī variae et genus ācre lupōrum
(265)  atque canum? quid quae imbellēs dant proelia cervī?
(266)  scīlicet ante omnīs furor est īnsignis equārum;
(267)  et mentem Venus ipsa dedit, quō tempore Glaucī
(268)  Potniades mālīs membra absūmpsēre quadrīgae.
(269)  illās dūcit amor trāns Gargara trānsque sonantem
(270)  Ascanium; superant montīs et flūmina trānant.
(271)  continuōque avidīs ubi subdita flamma medullīs
(272)  (vēre magis, quia vēre calor redit ossibus), illae
(273)  ōre omnēs versae in Zephyrum stant rūpibus altīs,
(274)  exceptantque levīs aurās, et saepe sine ūllīs
(275)  conjugiīs ventō gravidae (mīrābile dictū)
(276)  saxa per et scopulōs et dēpressās convallīs
(277)  diffugiunt, nōn, Eure, tuōs neque sōlis ad ortūs,
(278)  in Boreān Caurumque, aut unde nigerrimus Auster
(279)  nāscitur et pluviō contrīstat frīgore caelum.
(280)  hīc dēmum, hippomanes vērō quod nōmine dīcunt
(281)  pāstōrēs, lentum dēstillat ab inguine vīrus,
(282)  hippomanes, quod saepe malae lēgēre novercae
(283)  miscueruntque herbās et nōn innoxia verba.
(284)  Sed fugit intereā, fugit inreparābile tempus,
(285)  singula dum captī circumvectāmur amōre.
(286)  hoc satis armentīs: superat pars altera cūrae,
(287)  lānigerōs agitāre gregēs hirtāsque capellās;
(288)  hic labor, hinc laudem fortēs spērāte colōnī.
(289)  nec sum animī dubius verbīs ea vincere magnum
(290)  quam sit et angustīs hunc addere rēbus honōrem;
(291)  sed mē Parnāsī dēserta per ardua dulcis
(292)  raptat amor; juvat īre jugīs, quā nūlla priōrum
(293)  Castaliam mollī dēvertitur orbita clīvō.
(294)  nunc, veneranda Palēs, magnō nunc ōre sonandum.
(295)  Incipiēns stabulīs ēdīcō in mollibus herbam
(296)  carpere ovīs, dum mox frondōsa redūcitur aestās,
(297)  et multā dūram stipulā filicumque maniplīs
(298)  sternere subter humum, glaciēs nē frīgida laedat
(299)  molle pecus scabiemque ferat turpīsque podagrās.
(300)  post hinc dīgressus jubeō frondentia caprīs
(301)  arbuta sufficere et fluviōs praebēre recentīs,
(302)  et stabula ā ventīs hībernō oppōnere sōlī
(303)  ad medium conversa diem, cum frīgidus ōlim
(304)  jam cadit extrēmōque inrōrat Aquārius annō.
(305)  hae quoque nōn cūrā nōbīs leviōre tuendae,
(306)  nec minor ūsus erit, quamvīs Mīlēsia magnō
(307)  vellera mūtentur Tyriōs incocta rubōrēs.
(308)  dēnsior hinc subolēs, hinc largī cōpia lactis;
(309)  quam magis exhaustō spūmāverit ūbere mulctra,
(310)  laeta magis pressīs mānābunt flūmina mammīs.
(311)  nec minus intereā barbās incānaque menta
(312)  Cīnyphiī tondent hircī saetāsque comantīs
(313)  ūsum in castrōrum et miserīs vēlāmina nautīs.
(314)  pāscuntur vērō silvās et summa Lycaeī,
(315)  horrentīsque rubōs et amantīs ardua dūmōs,
(316)  atque ipsae memorēs redeunt in tēcta suōsque
(317)  dūcunt et gravidō superant vix ūbere līmen.
(318)  ergō omnī studiō glaciem ventōsque nivālīs,
(319)  quō minor est illīs cūrae mortālis egestās,
(320)  āvertēs, vīctumque ferēs et virgea laetus
(321)  pābula, nec tōtā claudēs faenīlia brūmā.
(322)  At vērō Zephyrīs cum laeta vocantibus aestās
(323)  in saltūs utrumque gregem atque in pāscua mittet,
(324)  Lūciferī prīmō cum sīdere frīgida rūra
(325)  carpāmus, dum māne novum, dum grāmina cānent,
(326)  et rōs in tenerā pecorī grātissimus herbā.
(327)  inde ubi quārta sitim caelī collēgerit hōra
(328)  et cantū querulae rumpent arbusta cicādae,
(329)  ad puteōs aut alta gregēs ad stāgna jubēbō
(330)  currentem īlignīs pōtāre canālibus undam;
(331)  aestibus at mediīs umbrōsam exquīrere vallem,
(332)  sīcubi magna Jovis antīquō rōbore quercus
(333)  ingentīs tendat rāmōs, aut sīcubi nigrum
(334)  īlicibus crēbrīs sacrā nemus accubet umbrā;
(335)  tum tenuīs dare rūrsus aquās et pāscere rūrsus
(336)  sōlis ad occāsum, cum frīgidus āera Vesper
(337)  temperat, et saltūs reficit jam rōscida lūna,
(338)  lītoraque alcyonēn resonant, acalanthida dūmī.
(339)  Quid tibi pāstōrēs Libyae, quid pāscua versū
(340)  prōsequar et rārīs habitāta mapālia tēctīs?
(341)  saepe diem noctemque et tōtum ex ōrdine mēnsem
(342)  pāscitur itque pecus longa in dēserta sine ūllīs
(343)  hospitiīs: tantum campī jacet. omnia sēcum
(344)  armentārius Āfer agit, tēctumque laremque
(345)  armaque Amyclaeumque canem Cressamque pharetram;
(346)  nōn secus ac patriīs ācer Rōmānus in armīs
(347)  injūstō sub fasce viam cum carpit, et hostī
(348)  ante exspectātum positīs stat in agmine castrīs.
(349)  At nōn quā Scythiae gentēs Maeōtiaque unda,
(350)  turbidus et torquēns flāventīs Hister harēnās,
(351)  quāque redit medium Rhodopē porrēcta sub axem.
(352)  illīc clausa tenent stabulīs armenta, neque ūllae
(353)  aut herbae campō appārent aut arbore frondēs;
(354)  sed jacet aggeribus niveīs īnfōrmis et altō
(355)  terra gelū lātē septemque adsurgit in ulnās.
(356)  semper hiems, semper spīrantēs frīgora Caurī;
(357)  tum Sōl pallentīs haud umquam discutit umbrās,
(358)  nec cum invectus equīs altum petit aethera, nec cum
(359)  praecipitem Ōceanī rubrō lavit aequore currum.
(360)  concrēscunt subitae currentī in flūmine crustae,
(361)  undaque jam tergō ferrātōs sustinet orbīs,
(362)  puppibus illa prius, patulīs nunc hospita plaustrīs;
(363)  aeraque dissiliunt vulgō, vestēsque rigēscunt
(364)  indūtae, caeduntque secūribus ūmida vīna,
(365)  et tōtae solidam in glaciem vertēre lacūnae,
(366)  stīriaque impexīs indūruit horrida barbīs.
(367)  intereā tōtō nōn sētius āere ningit:
(368)  intereunt pecudēs, stant circumfūsa pruīnīs
(369)  corpora magna boum, cōnfertōque agmine cervī
(370)  torpent mōle novā et summīs vix cornibus exstant.
(371)  hōs nōn immissīs canibus, nōn cassibus ūllīs
(372)  pūniceaeve agitant pavidōs formīdine pennae,
(373)  sed frūstrā oppositum trūdentīs pectore montem
(374)  comminus obtruncant ferrō graviterque rudentīs
(375)  caedunt et magnō laetī clāmōre reportant.
(376)  ipsī in dēfossīs specubus sēcūra sub altā
(377)  ōtia agunt terrā, congestaque rōbora tōtāsque
(378)  advolvēre focīs ulmōs ignīque dedēre.
(379)  hīc noctem lūdō dūcunt, et pōcula laetī
(380)  fermentō atque acidīs imitantur vītea sorbīs.
(381)  tālis Hyperboreō Septem subjecta triōnī
(382)  gēns effrēna virum Rhīphaeō tunditur Eurō
(383)  et pecudum fulvīs vēlātur corpora saetīs.
(384)  Sī tibi lānitium cūrae, prīmum aspera silva
(385)  lappaeque tribolīque absint; fuge pābula laeta;
(386)  continuōque gregēs vīllīs lege mollibus albōs.
(387)  illum autem, quamvīs ariēs sit candidus ipse,
(388)  nigra subest ūdō tantum cui lingua palātō,
(389)  reice, nē maculīs īnfuscet vellera pullīs
(390)  nascentum, plēnōque alium circumspice campō.
(391)  mūnere sīc niveō lānae, sī crēdere dignum est,
(392)  Pān deus Arcadiae captam tē, Lūna, fefellit
(393)  in nemora alta vocāns; nec tū aspernāta vocantem.
(394)  At cui lactis amor, cytisum lōtōsque frequentīs
(395)  ipse manū salsāsque ferat praesēpibus herbās:
(396)  hinc et amant fluviōs magis, et magis ūbera tendunt
(397)  et salis occultum referunt in lacte sapōrem.
(398)  multī etiam excrētōs prohibent ā mātribus haedōs,
(399)  prīmaque ferrātīs praefīgunt ōra capistrīs.
(400)  quod surgente diē mulsēre hōrīsque diurnīs,
(401)  nocte premunt; quod jam tenebrīs et sōle cadente,
(402)  sub lūcem: exportant calathīs (adit oppida pāstor),
(403)  aut parcō sale contingunt hiemīque repōnunt.
(404)  Nec tibi cūra canum fuerit postrēma, sed ūnā
(405)  vēlōcīs Spartae catulōs ācremque Molossum
(406)  pāsce serō pinguī. numquam cūstōdibus illīs
(407)  nocturnum stabulīs fūrem incursūsque lupōrum
(408)  aut impācātōs ā tergō horrēbis Hibērōs.
(409)  saepe etiam cursū timidōs agitābis onagrōs,
(410)  et canibus leporem, canibus vēnābere dammās;
(411)  saepe volūtābrīs pulsōs silvestribus aprōs
(412)  lātrātū turbābis agēns, montīsque per altōs
(413)  ingentem clāmōre premēs ad rētia cervum.
(414)  Disce et odōrātam stabulīs accendere cedrum
(415)  galbaneōque agitāre gravīs nīdōre chelydrōs.
(416)  saepe sub immōtīs praesēpibus aut mala tāctū
(417)  vīpera dēlituit caelumque exterrita fūgit,
(418)  aut tēctō adsuētus coluber succēdere et umbrae
(419)  (pestis acerba boum) pecorīque aspergere vīrus
(420)  fōvit humum. cape saxa manū, cape rōbora, pāstor,
(421)  tollentemque minās et sībila colla tumentem
(422)  dēice! jamque fugā timidum caput abdidit altē,
(423)  cum mediī nexūs extrēmaeque agmina caudae
(424)  solvuntur, tardōsque trahit sinus ultimus orbīs.
(425)  est etiam ille malus Calabrīs in saltibus anguis
(426)  squāmea convolvēns sublātō pectore terga
(427)  atque notīs longam maculōsus grandibus alvum,
(428)  quī, dum amnēs ūllī rumpuntur fontibus et dum
(429)  vēre madent ūdō terrae ac pluviālibus Austrīs,
(430)  stāgna colit rīpīsque habitāns hīc piscibus ātram
(431)  improbus ingluviem rānīsque loquācibus explet;
(432)  postquam exusta palūs terraeque ārdōre dehīscunt,
(433)  exsilit in siccum, et flammantia lūmina torquēns
(434)  saevit agrīs asperque sitī atque exterritus aestū.
(435)  nē mihi tum mollīs sub dīvō carpere somnōs
(436)  neu dorsō nemoris libeat jacuisse per herbās,
(437)  cum positīs novus exuviīs nitidusque juventā
(438)  volvitur, aut catulōs tēctīs aut ōva relinquēns,
(439)  arduus ad sōlem et linguīs micat ōre trisulcīs.
(440)  Morbōrum quoque tē causās et signa docēbō.
(441)  turpis ovīs temptat scabiēs, ubi frīgidus imber
(442)  altius ad vīvum persēdit et horrida cānō
(443)  brūma gelū, vel cum tōnsīs inlōtus adhaesit
(444)  sūdor, et hirsūtī secuērunt corpora veprēs.
(445)  dulcibus idcircō fluviīs pecus omne magistrī
(446)  perfundunt, ūdīsque ariēs in gurgite villīs
(447)  mersātur, missusque secundō dēfluit amnī;
(448)  aut tōnsum trīstī contingunt corpus amurcā
(449)  et spūmās miscent argentī et sulfura vīva
(450)  Īdaeāsque picēs et pinguīs unguine cērās
(451)  scillamque elleborōsque gravīs nigrumque bitūmen.
(452)  nōn tamen ūlla magis praesēns fortūna labōrum est
(453)  quam sī quis ferrō potuit rescindere summum
(454)  ulceris ōs: alitur vitium vīvitque tegendō,
(455)  dum medicās adhibēre manūs ad vulnera pāstor
(456)  abnegat et meliōra deōs sedet ōmina poscēns.
(457)  quīn etiam, īma dolor bālantum lāpsus ad ossa
(458)  cum furit atque artūs dēpāscitur ārida febris,
(459)  prōfuit incēnsōs aestūs āvertere et inter
(460)  īma ferīre pedis salientem sanguine vēnam,
(461)  Bīsaltae quō mōre solent ācerque Gelōnus,
(462)  cum fugit in Rhodopēn atque in dēserta Getārum,
(463)  et lac concrētum cum sanguine pōtat equīnō.
(464)  quam procul aut mollī succēdere saepius umbrae
(465)  vīderis aut summās carpentem ignāvius herbās
(466)  extrēmamque sequī, aut mediō prōcumbere campō
(467)  pāscentem et sērae sōlam dēcēdere noctī—
(468)  continuō culpam ferrō compesce, priusquam
(469)  dīra per incautum serpant contāgia vulgus.
(470)  nōn tam crēber agēns hiemem ruit aequore turbō
(471)  quam multae pecudum pestēs. nec singula morbī
(472)  corpora corripiunt, sed tōta aestīva repente,
(473)  spemque gregemque simul cūnctamque ab orīgine gentem.
(474)  tum sciat, āeriās Alpīs et Nōrica sī quis
(475)  castella in tumulīs et Iāpydis arva Timāvī
(476)  nunc quoque post tantō videat, dēsertaque rēgna
(477)  pāstōrum et longē saltūs lātēque vacantīs.
(478)  Hīc quondam morbō caelī miseranda coorta est
(479)  tempestās tōtōque autumnī incanduit aestū
(480)  et genus omne necī pecudum dedit, omne ferārum,
(481)  corrūpitque lacūs, īnfēcit pābula tābō.
(482)  nec via mortis erat simplex; sed ubi ignea vēnīs
(483)  omnibus ācta sitis miserōs addūxerat artūs,
(484)  rūrsus abundābat fluidus liquor omniaque in sē
(485)  ossa minūtātim morbō conlāpsa trahēbat.
(486)  saepe in honōre deum mediō stāns hostia ad āram,
(487)  lānea dum niveā circumdatur īnfula vittā,
(488)  inter cūnctantīs cecidit moribunda ministrōs;
(489)  aut sī quam ferrō mactāverat ante sacerdōs,
(490)  inde neque impositīs ārdent altāria fibrīs,
(491)  nec respōnsa potest cōnsultus reddere vātēs,
(492)  ac vix suppositī tinguntur sanguine cultrī
(493)  summaque jējūnā saniē īnfuscātur harēna.
(494)  hinc laetīs vitulī vulgō moriuntur in herbīs
(495)  et dulcīs animās plēna ad praesēpia reddunt;
(496)  hinc canibus blandīs rabiēs venit, et quatit aegrōs
(497)  tussis anhēla suēs ac faucibus angit obēsīs.
(498)  lābitur īnfēlīx studiōrum atque immemor herbae
(499)  victor equus fontīsque āvertitur et pede terram
(500)  crēbra ferit; dēmissae aurēs, incertus ibīdem
(501)  sūdor et ille quidem moritūrīs frīgidus; āret
(502)  pellis et ad tāctum tractantī dūra resistit.
(503)  haec ante exitium prīmīs dant signa diēbus:
(504)  sīn in prōcessū coepit crūdēscere morbus,
(505)  tum vērō ārdentēs oculī atque attractus ab altō
(506)  spīritus, interdum gemitū gravis, īmaque longō
(507)  īlia singultū tendunt, it nāribus āter
(508)  sanguis, et obsessās faucēs premit aspera lingua.
(509)  prōfuit īnsertō laticēs īnfundere cornū
(510)  Lēnaeōs; ea vīsa salūs morientibus ūna.
(511)  mox erat hoc ipsum exitiō, furiīsque refectī
(512)  ārdēbant, ipsīque suōs jam morte sub aegrā
(513)  (dī meliōra piīs, errōremque hostibus illum!)
(514)  discissōs nūdīs laniābant dentibus artūs.
(515)  ecce autem dūrō fūmāns sub vōmere taurus
(516)  concidit et mixtum spūmīs vomit ōre cruōrem
(517)  extrēmōsque ciet gemitūs. it trīstis arātor
(518)  maerentem abjungēns frāternā morte juvencum,
(519)  atque opere in mediō dēfīxa relīquit arātra.
(520)  nōn umbrae altōrum nemorum, nōn mollia possunt
(521)  prāta movēre animum, nōn quī per saxa volūtus
(522)  pūrior ēlectrō campum petit amnis; at īma
(523)  solvuntur latera, atque oculōs stupor urget inertīs
(524)  ad terramque fluit dēvexō pondere cervīx.
(525)  quid labor aut benefacta juvant? quid vōmere terrās
(526)  invertisse gravīs? atquī nōn Massica Bacchī
(527)  mūnera, nōn illīs epulae nocuēre repostae:
(528)  frondibus et vīctū pāscuntur simplicis herbae,
(529)  pōcula sunt fontēs liquidī atque exercita cursū
(530)  flūmina, nec somnōs abrumpit cūra salūbrīs.
(531)  tempore nōn aliō dīcunt regiōnibus illīs
(532)  quaesītās ad sacra bovēs Jūnōnis et ūrīs
(533)  imparibus ductōs alta ad dōnāria currūs.
(534)  ergō aegrē rāstrīs terram rīmantur, et ipsīs
(535)  unguibus īnfodiunt frūgēs, montīsque per altōs
(536)  contentā cervīce trahunt strīdentia plaustra.
(537)  nōn lupus īnsidiās explōrat ovīlia circum
(538)  nec gregibus nocturnus obambulat: ācrior illum
(539)  cūra domat; timidī dammae cervīque fugācēs
(540)  nunc interque canēs et circum tēcta vagantur.
(541)  jam maris immēnsī prōlem et genus omne natantum
(542)  lītore in extrēmō ceu naufraga corpora flūctus
(543)  prōluit; īnsolitae fugiunt in flūmina phōcae.
(544)  interit et curvīs frūstrā dēfēnsa latebrīs
(545)  vīpera et attonitī squāmīs astantibus hydrī.
(546)  ipsīs est āēr avibus nōn aequus, et illae
(547)  praecipitēs altā vītam sub nūbe relinquunt.
(548)  praetereā jam nec mūtārī pābula rēfert,
(549)  quaesītaeque nocent artēs; cessēre magistrī,
(550)  Phillyridēs Chīrōn Amythāoniusque Melampūs.
(551)  saevit et in lūcem Stygiīs ēmissa tenebrīs
(552)  pallida Tīsiphonē Morbōs agit ante Metumque,
(553)  inque diēs avidum surgēns caput altius effert.
(554)  bālātū pecorum et crēbrīs mūgītibus amnēs
(555)  ārentēsque sonant rīpae collēsque supīnī.
(556)  jamque catervātim dat strāgem atque aggerat ipsīs
(557)  in stabulīs turpī dīlāpsa cadāvera tābō,
(558)  dōnec humō tegere ac foveīs abscondere discunt.
(559)  nam neque erat coriīs ūsus, nec vīscera quisquam
(560)  aut undīs abolēre potest aut vincere flammā;
(561)  nē tondēre quidem morbō inluviēque perēsa
(562)  vellera nec tēlās possunt attingere putrīs;
(563)  vērum etiam invīsōs sī quis temptārat amictūs,
(564)  ārdentēs papulae atque immundus olentia sūdor
(565)  membra sequēbātur, nec longō deinde morantī
(566)  tempore contāctōs artūs sacer ignis edēbat.
