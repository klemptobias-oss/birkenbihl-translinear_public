(1)  Ut bellī signum Laurentī Turnus ab arce
(2)  extulit et raucō strepuērunt cornua cantū,
(3)  utque ācrīs concussit equōs utque impulit arma,
(4)  extemplō turbātī animī, simul omne tumultū
(5)  conjūrat trepidō Latium saevitque juventūs
(6)  effera. ductōrēs prīmī Messāpus et Ufēns
(7)  contemptorque deum Mēzentius undique cōgunt
(8)  auxilia et lātōs vastant cultōribus agrōs.
(9)  mittitur et magnī Venulus Diomēdis ad urbem
(10)  quī petat auxilium, et Latiō cōnsistere Teucrōs,
(11)  advectum Aenēān classī victōsque penātīs
(12)  īnferre et fātīs rēgem sē dīcere poscī
(13)  ēdoceat, multāsque virō sē adjungere gentīs
(14)  Dardaniō et lātē Latiō incrēbrēscere nōmen:
(15)  quid struat hīs coeptīs, quem, sī fortūna sequātur,
(16)  ēventum pugnae cupiat, manifēstius ipsī
(17)  quam Turnō rēgī aut rēgī appārēre Latīnō.
(18)  Tālia per Latium. quae Lāomedontius hērōs
(19)  cūncta vidēns magnō cūrārum fluctuat aestū,
(20)  atque animum nunc hūc celerem nunc dīvidit illūc
(21)  in partīsque rapit variās perque omnia versat,
(22)  sīcut aquae tremulum labrīs ubi lūmen aēnīs
(23)  sōle repercussum aut radiantis imāgine lūnae
(24)  omnia pervolitat lātē loca, jamque sub aurās
(25)  ērigitur summīque ferit laqueāria tēctī.
(26)  nox erat et terrās animālia fessa per omnīs
(27)  ālituum pecudumque genus sopor altus habēbat,
(28)  cum pater in rīpā gelidīque sub aetheris axe
(29)  Aenēās, trīstī turbātus pectora bellō,
(30)  prōcubuit sēramque dedit per membra quiētem.
(31)  huic deus ipse locī fluviō Tiberīnus amoenō
(32)  pōpuleās inter senior sē attollere frondēs
(33)  vīsus (eum tenuis glaucō vēlābat amictū
(34)  carbasus, et crīnīs umbrōsa tegēbat harundō),
(35)  tum sīc adfārī et cūrās hīs dēmere dictīs:
(36)  ‘Ō sate gente deum, Trōjānam ex hostibus urbem
(37)  quī revehis nōbīs aeternaque Pergama servās,
(38)  exspectāte solō Laurentī arvīsque Latīnīs,
(39)  hīc tibi certa domus, certī (nē absiste) penātēs.
(40)  neu bellī terrēre minīs; tumor omnis et īrae
(41)  concessēre deum.
(42)  jamque tibī, nē vāna putēs haec fingere somnum,
(43)  lītoreīs ingēns inventa sub īlicibus sūs
(44)  trīgintā capitum fētūs ēnīxa jacēbit,
(45)  alba solō recubāns, albī circum ūbera nātī,
(46)  [hic locus urbis erit, requiēs ea certa labōrum,]
(47)  ex quō ter dēnīs urbem redeuntibus annīs
(48)  Ascanius clārī condet cognōminis Albam.
(49)  haud incerta canō. nunc quā ratiōne quod īnstat
(50)  expediās victor, paucīs (adverte) docēbō.
(51)  Arcades hīs ōrīs, genus ā Pallante profectum,
(52)  quī rēgem Euandrum comitēs, quī signa secūtī,
(53)  dēlēgēre locum et posuēre in montibus urbem
(54)  Pallantis proavī dē nōmine Pallantēum.
(55)  hī bellum adsiduē dūcunt cum gente Latīnā;
(56)  hōs castrīs adhibē sociōs et foedera junge.
(57)  ipse ego tē rīpīs et rēctō flūmine dūcam,
(58)  adversum rēmīs superēs subvectus ut amnem.
(59)  surge age, nāte deā, prīmīsque cadentibus astrīs
(60)  Jūnōnī fer rīte precēs, īramque mināsque
(61)  supplicibus superā vōtīs. mihi victor honōrem
(62)  persolvēs. ego sum plēnō quem flūmine cernis
(63)  stringentem rīpās et pinguia culta secantem,
(64)  caeruleus Thybris, caelō grātissimus amnis.
(65)  hīc mihi magna domus, celsīs caput urbibus exit.’
(66)  Dīxit, deinde lacū fluvius sē condidit altō
(67)  īma petēns; nox Aenēān somnusque relīquit.
(68)  surgit et aetheriī spectāns orientia sōlis
(69)  lūmina rīte cavīs undam dē flūmine palmīs
(70)  sustinet ac tālīs effundit ad aethera vōcēs:
(71)  ‘Nymphae, Laurentēs Nymphae, genus amnibus unde est,
(72)  tūque, ō Thybri tuō genitor cum flūmine sānctō,
(73)  accipite Aenēān et tandem arcēte perīclīs.
(74)  quō tē cumque lacus miserantem incommoda nostra
(75)  fonte tenet, quōcumque solō pulcherrimus exīs,
(76)  semper honōre meō, semper celebrābere dōnīs
(77)  corniger Hesperidum fluvius rēgnātor aquārum.
(78)  adsīs ō tantum et propius tua nūmina firmēs.’
(79)  sīc memorat, gemināsque legit dē classe birēmīs
(80)  rēmigiōque aptat, sociōs simul īnstruit armīs.
(81)  Ecce autem subitum atque oculīs mīrābile mōnstrum,
(82)  candida per silvam cum fētū concolor albō
(83)  prōcubuit viridīque in lītore cōnspicitur sūs;
(84)  quam pius Aenēās tibi enim, tibi, maxima Jūnō,
(85)  mactat sacra ferēns et cum grege sistit ad āram.
(86)  Thybris eā fluvium, quam longa est, nocte tumentem
(87)  lēniit, et tacitā refluēns ita substitit undā,
(88)  mītis ut in mōrem stāgnī placidaeque palūdis
(89)  sterneret aequor aquīs, rēmō ut luctāmen abesset.
(90)  ergō iter inceptum celerant rūmōre secundō:
(91)  lābitur ūncta vadīs abiēs; mīrantur et undae,
(92)  mīrātur nemus īnsuētum fulgentia longē
(93)  scūta virum fluviō pictāsque innāre carīnās.
(94)  ollī rēmigiō noctemque diemque fatīgant
(95)  et longōs superant flexūs, variīsque teguntur
(96)  arboribus, viridīsque secant placidō aequore silvās.
(97)  sōl medium caelī cōnscenderat igneus orbem
(98)  cum mūrōs arcemque procul ac rāra domōrum
(99)  tēcta vident, quae nunc Rōmāna potentia caelō
(100)  aequāvit, tum rēs inopēs Euandrus habēbat.
(101)  ōcius advertunt prōrās urbīque propinquant.
(102)  Forte diē sollemnem illō rēx Arcas honōrem
(103)  Amphitryōniadae magnō dīvīsque ferēbat
(104)  ante urbem in lūcō. Pallās huic fīlius ūnā,
(105)  ūnā omnēs juvenum prīmī pauperque senātus
(106)  tūra dabant, tepidusque cruor fūmābat ad ārās.
(107)  ut celsās vīdēre ratēs atque inter opācum
(108)  adlābī nemus et tacitōs incumbere rēmīs,
(109)  terrentur vīsū subitō cūnctīque relictīs
(110)  cōnsurgunt mēnsīs. audāx quōs rumpere Pallās
(111)  sacra vetat raptōque volat tēlō obvius ipse,
(112)  et procul ē tumulō: ‘juvenēs, quae causa subēgit
(113)  ignōtās temptāre viās? quō tenditis?’ inquit.
(114)  ‘quī genus? unde domō? pācemne hūc fertis an arma?’
(115)  tum pater Aenēās puppī sīc fātur ab altā
(116)  pāciferaeque manū rāmum praetendit olīvae:
(117)  ‘Trōjugenās ac tēla vidēs inimīca Latīnīs,
(118)  quōs illī bellō profugōs ēgēre superbō.
(119)  Euandrum petimus. ferte haec et dīcite lectōs
(120)  Dardaniae vēnisse ducēs socia arma rogantīs.’
(121)  obstipuit tantō percussus nōmine Pallās:
(122)  ‘ēgredere ō quīcumque es’ ait ‘cōramque parentem
(123)  adloquere ac nostrīs succēde penātibus hospes.’
(124)  excēpitque manū dextramque amplexus inhaesit;
(125)  prōgressī subeunt lūcō fluviumque relinquunt.
(126)  Tum rēgem Aenēās dictīs adfātur amīcīs:
(127)  ‘optime Grājugenum, cui mē Fortūna precārī
(128)  et vittā cōmptōs voluit praetendere rāmōs,
(129)  nōn equidem extimuī Danaum quod ductor et Arcas
(130)  quodque ā stirpe forēs geminīs conjūnctus Atrīdīs;
(131)  sed mea mē virtūs et sāncta ōrācula dīvum
(132)  cognātīque patrēs, tua terrīs dīdita fāma,
(133)  conjūnxēre tibi et fātīs ēgēre volentem.
(134)  Dardanus, Īliacae prīmus pater urbis et auctor,
(135)  Ēlectrā, ut Grāī perhibent, Atlantide crētus,
(136)  advehitur Teucrōs; Ēlectram maximus Atlās
(137)  ēdidit, aetheriōs umerō quī sustinet orbīs.
(138)  vōbīs Mercurius pater est, quem candida Maia
(139)  Cyllēnae gelidō conceptum vertice fūdit;
(140)  at Maiam, audītīs sī quicquam crēdimus, Atlās,
(141)  īdem Atlās generat caelī quī sīdera tollit.
(142)  sīc genus ambōrum scindit sē sanguine ab ūnō.
(143)  hīs frētus nōn lēgātōs neque prīma per artem
(144)  temptāmenta tuī pepigī; mē, mē ipse meumque
(145)  objēcī caput et supplex ad līmina vēnī.
(146)  gēns eadem, quae tē, crūdēlī Daunia bellō
(147)  īnsequitur; nōs sī pellant nihil āfore crēdunt
(148)  quīn omnem Hesperiam penitus sua sub juga mittant,
(149)  et mare quod suprā teneant quodque adluit īnfrā.
(150)  accipe dāque fidem. sunt nōbīs fortia bellō
(151)  pectora, sunt animī et rēbus spectāta juventūs.’
(152)  Dīxerat Aenēās. ille ōs oculōsque loquentis
(153)  jamdūdum et tōtum lūstrābat lūmine corpus.
(154)  tum sīc pauca refert: ‘ut tē, fortissime Teucrum,
(155)  accipiō agnōscōque libēns! ut verba parentis
(156)  et vōcem Anchīsae magnī vultumque recordor!
(157)  nam meminī Hēsionae vīsentem rēgna sorōris
(158)  Lāomedontiadēn Priamum Salamīna petentem
(159)  prōtinus Arcadiae gelidōs invīsere fīnīs.
(160)  tum mihi prīma genās vestībat flōre juventās,
(161)  mīrābarque ducēs Teucrōs, mīrābar et ipsum
(162)  Lāomedontiadēn; sed cūnctīs altior ībat
(163)  Anchīsēs. mihi mēns juvenālī ārdēbat amōre
(164)  compellāre virum et dextrae conjungere dextram;
(165)  accessī et cupidus Pheneī sub moenia dūxī.
(166)  ille mihi īnsignem pharetram Lyciāsque sagittās
(167)  discēdēns chlamydemque aurō dedit intertextam,
(168)  frēnaque bīna meus quae nunc habet aurea Pallās.
(169)  ergō et quam petitis jūncta est mihi foedere dextra,
(170)  et lūx cum prīmum terrīs sē crāstina reddet,
(171)  auxiliō laetōs dīmittam opibusque juvābō.
(172)  intereā sacra haec, quandō hūc vēnistis amīcī,
(173)  annua, quae differre nefās, celebrāte faventēs
(174)  nōbīscum, et jam nunc sociōrum adsuēscite mēnsīs.’
(175)  Haec ubi dicta, dapēs jubet et sublāta repōnī
(176)  pōcula grāmineōque virōs locat ipse sedīlī,
(177)  praecipuumque torō et villōsī pelle leōnis
(178)  accipit Aenēān soliōque invītat acernō.
(179)  tum lēctī juvenēs certātim āraeque sacerdōs
(180)  vīscera tosta ferunt taurōrum, onerantque canistrīs
(181)  dōna labōrātae Cereris, Bacchumque ministrant.
(182)  vēscitur Aenēās simul et Trōjāna juventūs
(183)  perpetuī tergō bovis et lūstrālibus extīs.
(184)  Postquam exēmpta famēs et amor compressus edendī,
(185)  rēx Euandrus ait: ‘nōn haec sollemnia nōbīs,
(186)  hās ex mōre dapēs, hanc tantī nūminis āram
(187)  vāna superstitiō veterumque ignāra deōrum
(188)  imposuit: saevīs, hospes Trōjāne, perīclīs
(189)  servātī facimus meritōsque novāmus honōrēs.
(190)  jam prīmum saxīs suspēnsam hanc aspice rūpem,
(191)  disjectae procul ut mōlēs dēsertaque montis
(192)  stat domus et scopulī ingentem trāxēre ruīnam.
(193)  hīc spēlunca fuit vastō summōta recessū,
(194)  sēmihominis Cācī faciēs quam dīra tenēbat
(195)  sōlis inaccessam radiīs; semperque recentī
(196)  caede tepēbat humus, foribusque adfixa superbīs
(197)  ōra virum trīstī pendēbant pallida tābō.
(198)  huic mōnstrō Volcānus erat pater: illius ātrōs
(199)  ōre vomēns ignīs magnā sē mōle ferēbat.
(200)  attulit et nōbīs aliquandō optantibus aetās
(201)  auxilium adventumque deī. nam maximus ultor
(202)  tergeminī nece Gēryonae spoliīsque superbus
(203)  Alcīdēs aderat taurōsque hāc victor agēbat
(204)  ingentīs, vallemque bovēs amnemque tenēbant.
(205)  at furiīs Cācī mēns effera, nē quid inausum
(206)  aut intractātum scelerisve dolīve fuisset,
(207)  quattuor ā stabulīs praestantī corpore taurōs
(208)  āvertit, totidem fōrmā superante juvencās.
(209)  atque hōs, nē qua forent pedibus vestīgia rēctīs,
(210)  caudā in spēluncam tractōs versīsque viārum
(211)  indiciīs raptōs saxō occultābat opācō;
(212)  quaerentī nūlla ad spēluncam signa ferēbant.
(213)  intereā, cum jam stabulīs saturāta movēret
(214)  Amphitryōniadēs armenta abitumque parāret,
(215)  discessū mūgīre bovēs atque omne querēlīs
(216)  implērī nemus et collēs clāmōre relinquī.
(217)  reddidit ūna boum vōcem vastōque sub antrō
(218)  mūgiit et Cācī spem cūstōdīta fefellit.
(219)  hīc vērō Alcīdae furiīs exārserat ātrō
(220)  felle dolor: rapit arma manū nōdīsque gravātum
(221)  rōbur, et āeriī cursū petit ardua montis.
(222)  tum prīmum nostrī Cācum vīdēre timentem
(223)  turbātumque oculīs; fugit īlicet ōcior Eurō
(224)  spēluncamque petit, pedibus timor addidit ālās.
(225)  ut sēsē inclūsit ruptīsque immāne catēnīs
(226)  dējēcit saxum, ferrō quod et arte paternā
(227)  pendēbat, fultōsque ēmūniit obice postīs,
(228)  ecce furēns animīs aderat Tīrynthius omnemque
(229)  accessum lūstrāns hūc ōra ferēbat et illūc,
(230)  dentibus īnfrendēns. ter tōtum fervidus īrā
(231)  lūstrat Aventīnī montem, ter saxea temptat
(232)  līmina nēquīquam, ter fessus valle resēdit.
(233)  stābat acūta silex praecīsīs undique saxīs
(234)  spēluncae dorsō īnsurgēns, altissima vīsū,
(235)  dīrārum nīdīs domus opportūna volucrum.
(236)  hanc, ut prōna jugō laevum incumbēbat ad amnem,
(237)  dexter in adversum nītēns concussit et īmīs
(238)  āvulsam solvit rādīcibus, inde repente
(239)  impulit; impulsū quō maximus intonat aethēr,
(240)  dissultant rīpae refluitque exterritus amnis.
(241)  at specus et Cācī dētēcta appāruit ingēns
(242)  rēgia, et umbrōsae penitus patuēre cavernae,
(243)  nōn secus ac sī quā penitus vī terra dehīscēns
(244)  īnfernās reseret sēdēs et rēgna reclūdat
(245)  pallida, dīs invīsa, superque immāne barāthrum
(246)  cernātur, trepident immissō lūmine Mānēs.
(247)  ergō īnspērātā dēprēnsum lūce repente
(248)  inclūsumque cavō saxō atque īnsuēta rudentem
(249)  dēsuper Alcīdēs tēlīs premit, omniaque arma
(250)  advocat et rāmīs vastīsque molāribus īnstat.
(251)  ille autem, neque enim fuga jam super ūlla perīclī,
(252)  faucibus ingentem fūmum (mīrābile dictū)
(253)  ēvomit involvitque domum cālīgine caecā
(254)  prōspectum ēripiēns oculīs, glomeratque sub antrō
(255)  fūmiferam noctem commixtīs igne tenebrīs.
(256)  nōn tulit Alcīdēs animīs, sēque ipse per ignem
(257)  praecipitī jēcit saltū, quā plūrimus undam
(258)  fūmus agit nebulāque ingēns specus aestuat ātrā.
(259)  hīc Cācum in tenebrīs incendia vāna vomentem
(260)  corripit in nōdum complexus, et angit inhaerēns
(261)  ēlīsōs oculōs et siccum sanguine guttur.
(262)  panditur extemplō foribus domus ātra revulsīs
(263)  abstractaeque bovēs abjūrātaeque rapīnae
(264)  caelō ostenduntur, pedibusque īnfōrme cadāver
(265)  prōtrahitur. nequeunt explērī corda tuendō
(266)  terribilīs oculōs, vultum villōsaque saetīs
(267)  pectora sēmiferī atque exstīnctōs faucibus ignīs.
(268)  ex illō celebrātus honōs laetīque minōrēs
(269)  servāvēre diem, prīmusque Potītius auctor
(270)  et domus Herculeī cūstōs Pīnāria sacrī
(271)  hanc āram lūcō statuit, quae maxima semper
(272)  dīcētur nōbīs et erit quae maxima semper.
(273)  quārē agite, ō juvenēs, tantārum in mūnere laudum
(274)  cingite fronde comās et pōcula porgite dextrīs,
(275)  commūnemque vocāte deum et date vīna volentēs.’
(276)  dīxerat, Herculeā bicolor cum pōpulus umbrā
(277)  vēlāvitque comās foliīsque innexa pependit,
(278)  et sacer implēvit dextram scyphus. ōcius omnēs
(279)  in mēnsam laetī lībant dīvōsque precantur.
(280)  Dēvexō intereā propior fit Vesper Olympō.
(281)  jamque sacerdōtēs prīmusque Potītius ībant
(282)  pellibus in mōrem cīnctī, flammāsque ferēbant.
(283)  īnstaurant epulās et mēnsae grāta secundae
(284)  dōna ferunt cumulantque onerātīs lancibus ārās.
(285)  tum Saliī ad cantūs incēnsa altāria circum
(286)  pōpuleīs adsunt ēvīnctī tempora rāmīs,
(287)  hic juvenum chorus, ille senum, quī carmine laudēs
(288)  Herculeās et facta ferunt: ut prīma novercae
(289)  mōnstra manū geminōsque premēns ēlīserit anguīs,
(290)  ut bellō ēgregiās īdem disjēcerit urbēs,
(291)  Trōjamque Oechaliamque, ut dūrōs mīlle labōrēs
(292)  rēge sub Eurystheo fātīs Jūnōnis inīquae
(293)  pertulerit. ‘tū nūbigenās, invicte, bimembrīs
(294)  Hȳlaeumque Pholumque manū, tū Crēsia mactās
(295)  prōdigia et vastum Nemeae sub rūpe leōnem.
(296)  tē Stygiī tremuēre lacūs, tē jānitor Orcī
(297)  ossa super recubāns antrō sēmēsa cruentō;
(298)  nec tē ūllae faciēs, nōn terruit ipse Typhōeus
(299)  arduus arma tenēns; nōn tē ratiōnis egentem
(300)  Lernaeus turbā capitum circumstetit anguis.
(301)  salvē, vēra Jovis prōlēs, decus addite dīvīs,
(302)  et nōs et tua dexter adī pede sacra secundō.’
(303)  tālia carminibus celebrant; super omnia Cācī
(304)  spēluncam adiciunt spīrantemque ignibus ipsum.
(305)  cōnsonat omne nemus strepitū collēsque resultant.
(306)  Exim sē cūnctī dīvīnīs rēbus ad urbem
(307)  perfectīs referunt. ībat rēx obsitus aevō,
(308)  et comitem Aenēān juxtā nātumque tenēbat
(309)  ingrediēns variōque viam sermōne levābat.
(310)  mīrātur facilīsque oculōs fert omnia circum
(311)  Aenēās, capiturque locīs et singula laetus
(312)  exquīritque auditque virum monimenta priōrum.
(313)  tum rēx Euandrus Rōmānae conditor arcis:
(314)  ‘haec nemora indigenae Faunī Nymphaeque tenēbant
(315)  gēnsque virum truncīs et dūrō rōbore nāta,
(316)  quīs neque mōs neque cultus erat, nec jungere taurōs
(317)  aut compōnere opēs nōrant aut parcere partō,
(318)  sed rāmī atque asper vīctū vēnātus alēbat.
(319)  prīmus ab aetheriō vēnit Sāturnus Olympō
(320)  arma Jovis fugiēns et rēgnīs exul adēmptīs.
(321)  is genus indocile ac dispersum montibus altīs
(322)  composuit lēgēsque dedit, Latiumque vocārī
(323)  māluit, hīs quonjam latuisset tūtus in ōrīs.
(324)  aurea quae perhibent illō sub rēge fuēre
(325)  saecula: sīc placidā populōs in pāce regēbat,
(326)  dēterior dōnec paulātim ac dēcolor aetās
(327)  et bellī rabiēs et amor successit habendī.
(328)  tum manus Ausonia et gentēs vēnēre Sicānae,
(329)  saepius et nōmen posuit Sāturnia tellūs;
(330)  tum rēgēs asperque immānī corpore Thybris,
(331)  ā quō post Italī fluvium cognōmine Thybrim
(332)  dīximus; āmīsit vērum vetus Albula nōmen.
(333)  mē pulsum patriā pelagīque extrēma sequentem
(334)  Fortūna omnipotēns et inēluctābile fātum
(335)  hīs posuēre locīs, mātrisque ēgēre tremenda
(336)  Carmentis nymphae monita et deus auctor Apollō.’
(337)  Vix ea dicta, dehinc prōgressus mōnstrat et āram
(338)  et Carmentālem Rōmānī nōmine portam
(339)  quam memorant, nymphae prīscum Carmentis honōrem,
(340)  vātis fātidicae, cecinit quae prīma futūrōs
(341)  Aeneadās magnōs et nōbile Pallantēum.
(342)  hinc lūcum ingentem, quem Rōmulus ācer asȳlum
(343)  rettulit, et gelidā mōnstrat sub rūpe Lupercal
(344)  Parrhasiō dictum Pānos dē mōre Lycaeī.
(345)  nec nōn et sacrī mōnstrat nemus Argīlētī
(346)  testāturque locum et lētum docet hospitis Argī.
(347)  hinc ad Tarpejam sēdem et Capitōlia dūcit
(348)  aurea nunc, ōlim silvestribus horrida dūmīs.
(349)  jam tum rēligiō pavidōs terrēbat agrestīs
(350)  dīra locī, jam tum silvam saxumque tremēbant.
(351)  ‘hoc nemus, hunc’ inquit ‘frondōsō vertice collem
(352)  (quis deus incertum est) habitat deus; Arcades ipsum
(353)  crēdunt sē vīdisse Jovem, cum saepe nigrantem
(354)  aegida concuteret dextrā nimbōsque ciēret.
(355)  haec duo praetereā disjectīs oppida mūrīs,
(356)  rēliquiās veterumque vidēs monimenta virōrum.
(357)  hanc Jānus pater, hanc Sāturnus condidit arcem;
(358)  Jāniculum huic, illī fuerat Sāturnia nōmen.’
(359)  tālibus inter sē dictīs ad tēcta subībant
(360)  pauperis Euandrī, passimque armenta vidēbant
(361)  Rōmānōque forō et lautīs mūgīre Carīnīs.
(362)  ut ventum ad sēdēs, ‘haec’ inquit ‘līmina victor
(363)  Alcīdēs subiit, haec illum rēgia cēpit.
(364)  audē, hospes, contemnere opēs et tē quoque dignum
(365)  finge deō, rēbusque venī nōn asper egēnīs.’
(366)  dīxit, et angustī subter fastīgia tēctī
(367)  ingentem Aenēān dūxit strātīsque locāvit
(368)  effultum foliīs et pelle Libystidis ursae:
(369)  nox ruit et fuscīs tellūrem amplectitur ālīs.
(370)  At Venus haud animō nēquīquam exterrita māter
(371)  Laurentumque minīs et dūrō mōta tumultū
(372)  Volcānum adloquitur, thalamōque haec conjugis aureō
(373)  incipit et dictīs dīvīnum aspīrat amōrem:
(374)  ‘dum bellō Argolicī vastābant Pergama rēgēs
(375)  dēbita cāsūrāsque inimīcīs ignibus arcēs,
(376)  nōn ūllum auxilium miserīs, nōn arma rogāvī
(377)  artis opisque tuae, nec tē, cārissime conjūnx,
(378)  incassumve tuōs voluī exercēre labōrēs,
(379)  quamvīs et Priamī dēbērem plūrima nātīs,
(380)  et dūrum Aenēae flēvissem saepe labōrem.
(381)  nunc Jovis imperiīs Rutulōrum cōnstitit ōrīs:
(382)  ergō eadem supplex veniō et sānctum mihi nūmen
(383)  arma rogō, genetrīx nātō. tē fīlia Nēreī,
(384)  tē potuit lacrimīs Tīthōnia flectere conjūnx.
(385)  aspice quī coeant populī, quae moenia clausīs
(386)  ferrum acuant portīs in mē excidiumque meōrum.’
(387)  dīxerat et niveīs hinc atque hinc dīva lacertīs
(388)  cūnctantem amplexū mollī fovet. ille repente
(389)  accēpit solitam flammam, nōtusque medullās
(390)  intrāvit calor et labefacta per ossa cucurrit,
(391)  nōn secus atque ōlim tonitrū cum rupta coruscō
(392)  ignea rīma micāns percurrit lūmine nimbōs;
(393)  sēnsit laeta dolīs et fōrmae cōnscia conjūnx.
(394)  tum pater aeternō fātur dēvīnctus amōre:
(395)  ‘quid causās petis ex altō? fīdūcia cessit
(396)  quō tibi, dīva, meī? similis sī cūra fuisset,
(397)  tum quoque fās nōbīs Teucrōs armāre fuisset;
(398)  nec pater omnipotēns Trōjam nec fāta vetābant
(399)  stāre decemque aliōs Priamum superesse per annōs.
(400)  et nunc, sī bellāre parās atque haec tibi mēns est,
(401)  quidquid in arte meā possum prōmittere cūrae,
(402)  quod fierī ferrō liquidōve potest ēlectrō,
(403)  quantum ignēs animaeque valent, absiste precandō
(404)  vīribus indubitāre tuīs.’ ea verba locūtus
(405)  optātōs dedit amplexūs placidumque petīvit
(406)  conjugis īnfūsus gremiō per membra sopōrem.
(407)  Inde ubi prīma quiēs mediō jam noctis abāctae
(408)  curriculō expulerat somnum, cum fēmina prīmum,
(409)  cui tolerāre colō vītam tenuīque Minervā
(410)  impositum, cinerem et sōpītōs suscitat ignīs
(411)  noctem addēns operī, famulāsque ad lūmina longō
(412)  exercet pēnsō, castum ut servāre cubīle
(413)  conjugis et possit parvōs ēdūcere nātōs:
(414)  haud secus ignipotēns nec tempore sēgnior illō
(415)  mollibus ē strātīs opera ad fabrīlia surgit.
(416)  īnsula Sīcanium juxtā latus Aeoliamque
(417)  ērigitur Liparēn fūmantibus ardua saxīs,
(418)  quam subter specus et Cyclōpum exēsa camīnīs
(419)  antra Aetnaea tonant, validīque incūdibus ictūs
(420)  audītī referunt gemitūs, strīduntque cavernīs
(421)  strictūrae Chalybum et fornācibus ignis anhēlat,
(422)  Volcānī domus et Volcānia nōmine tellūs.
(423)  hōc tunc ignipotēns caelō dēscendit ab altō.
(424)  ferrum exercēbant vastō Cyclōpes in antrō,
(425)  Brontēsque Steropēsque et nūdus membra Pyracmōn.
(426)  hīs īnfōrmātum manibus jam parte polītā
(427)  fulmen erat, tōtō genitor quae plūrima caelō
(428)  dēicit in terrās, pars imperfecta manēbat.
(429)  trīs imbris tortī radiōs, trīs nūbis aquōsae
(430)  addiderant, rutulī trīs ignis et ālitis Austrī.
(431)  fulgōrēs nunc terrificōs sonitumque metumque
(432)  miscēbant operī flammīsque sequācibus īrās.
(433)  parte aliā Mārtī currumque rotāsque volūcrīs
(434)  īnstābant, quibus ille virōs, quibus excitat urbīs;
(435)  aegidaque horriferam, turbātae Palladis arma,
(436)  certātim squāmīs serpentum aurōque polībant
(437)  cōnexōsque anguīs ipsamque in pectore dīvae
(438)  Gorgona dēsectō vertentem lūmina collō.
(439)  ‘tollite cūncta’ inquit ‘coeptōsque auferte labōrēs,
(440)  Aetnaeī Cyclōpes, et hūc advertite mentem:
(441)  arma ācrī facienda virō. nunc vīribus ūsus,
(442)  nunc manibus rapidīs, omnī nunc arte magistrā.
(443)  praecipitāte morās.’ nec plūra effātus, at illī
(444)  ōcius incubuēre omnēs pariterque labōrem
(445)  sortītī. fluit aes rīvīs aurīque metallum
(446)  vulnificusque chalybs vastā fornāce liquēscit.
(447)  ingentem clipeum īnfōrmant, ūnum omnia contrā
(448)  tēla Latīnōrum, septēnōsque orbibus orbīs
(449)  impediunt. aliī ventōsīs follibus aurās
(450)  accipiunt redduntque, aliī strīdentia tingunt
(451)  aera lacū; gemit impositīs incūdibus antrum;
(452)  illī inter sēsē multā vī bracchia tollunt
(453)  in numerum, versantque tenācī forcipe massam.
(454)  Haec pater Aeoliīs properat dum Lēmnius ōrīs,
(455)  Euandrum ex humilī tēctō lūx suscitat alma
(456)  et mātūtīnī volucrum sub culmine cantūs.
(457)  cōnsurgit senior tunicāque indūcitur artūs
(458)  et Tyrrhēna pedum circumdat vincula plantīs.
(459)  tum laterī atque umerīs Tegeaeum subligat ēnsem
(460)  dēmissa ab laevā panthērae terga retorquēns.
(461)  nec nōn et geminī cūstōdēs līmine ab altō
(462)  praecēdunt gressumque canēs comitantur erīlem.
(463)  hospitis Aenēae sēdem et sēcrēta petēbat
(464)  sermōnum memor et prōmissī mūneris hērōs.
(465)  nec minus Aenēās sē mātūtīnus agēbat;
(466)  fīlius huic Pallās, illī comes ībat Achātēs.
(467)  congressī jungunt dextrās mediīsque resīdunt
(468)  aedibus et licitō tandem sermōne fruuntur.
(469)  rēx prior haec:
(470)  ‘maxime Teucrōrum ductor, quō sospite numquam
(471)  rēs equidem Trōjae victās aut rēgna fatēbor,
(472)  nōbīs ad bellī auxilium prō nōmine tantō
(473)  exiguae vīrēs; hinc Tuscō claudimur amnī,
(474)  hinc Rutulus premit et mūrum circumsonat armīs.
(475)  sed tibi ego ingentīs populōs opulentaque rēgnīs
(476)  jungere castra parō, quam fors inopīna salūtem
(477)  ostentat: fātīs hūc tē poscentibus adfers.
(478)  haud procul hinc saxō incolitur fundāta vetustō
(479)  urbis Agyllīnae sēdēs, ubi Lȳdia quondam
(480)  gēns, bellō praeclāra, jugīs īnsēdit Etrūscīs.
(481)  hanc multōs flōrentem annōs rēx deinde superbō
(482)  imperiō et saevīs tenuit Mēzentius armīs.
(483)  quid memorem īnfandās caedēs, quid facta tyrannī
(484)  effera? dī capitī ipsīus generīque reservent!
(485)  mortua quīn etiam jungēbat corpora vīvīs
(486)  compōnēns manibusque manūs atque ōribus ōra,
(487)  tormentī genus, et saniē tābōque fluentīs
(488)  complexū in miserō longā sīc morte necābat.
(489)  at fessī tandem cīvēs īnfanda furentem
(490)  armātī circumsistunt ipsumque domumque,
(491)  obtruncant sociōs, ignem ad fastīgia jactant.
(492)  ille inter caedem Rutulōrum ēlāpsus in agrōs
(493)  cōnfugere et Turnī dēfendier hospitis armīs.
(494)  ergō omnis furiīs surrēxit Etrūria jūstīs,
(495)  rēgem ad supplicium praesentī Mārte reposcunt.
(496)  hīs ego tē, Aenēā, ductōrem mīlibus addam.
(497)  tōtō namque fremunt condēnsae lītore puppēs
(498)  signaque ferre jubent, retinet longaevus haruspex
(499)  fāta canēns: “ō Maeoniae dēlēcta juventūs,
(500)  flōs veterum virtūsque virum, quōs jūstus in hostem
(501)  fert dolor et meritā accendit Mēzentius īrā,
(502)  nūllī fās Italō tantam subjungere gentem:
(503)  externōs optāte ducēs.” tum Ētrūsca resēdit
(504)  hōc aciēs campō monitīs exterrita dīvum.
(505)  ipse ōrātōrēs ad mē rēgnīque corōnam
(506)  cum scēptrō mīsit mandatque īnsignia Tarchōn,
(507)  succēdam castrīs Tyrrhēnaque rēgna capessam.
(508)  sed mihi tarda gelū saeclīsque effēta senectūs
(509)  invidet imperium sēraeque ad fortia vīrēs.
(510)  nātum exhortārer, nī mixtus mātre Sabellā
(511)  hinc partem patriae traheret. tū, cujus et annīs
(512)  et generī fātum indulget, quem nūmina poscunt,
(513)  ingredere, ō Teucrum atque Italum fortissime ductor.
(514)  hunc tibi praetereā, spēs et sōlācia nostrī,
(515)  Pallanta adjungam; sub tē tolerāre magistrō
(516)  mīlitiam et grave Mārtis opus, tua cernere facta
(517)  adsuēscat, prīmīs et tē mīrētur ab annīs.
(518)  Arcadas huic equitēs bis centum, rōbora pūbis
(519)  lēcta dabō, totidemque suō tibi nōmine Pallās.’
(520)  Vix ea fātus erat, dēfīxīque ōra tenēbant
(521)  Aenēās Anchīsiadēs et fīdus Achātēs,
(522)  multaque dūra suō trīstī cum corde putābant,
(523)  nī signum caelō Cytherēa dedisset apertō.
(524)  namque imprōvīsō vibrātus ab aethere fulgor
(525)  cum sonitū venit et ruere omnia vīsa repente,
(526)  Tyrrhēnusque tubae mūgīre per aethera clangor.
(527)  suspiciunt, iterum atque iterum fragor increpat ingēns.
(528)  arma inter nūbem caelī in regiōne serēnā
(529)  per sūdum rutilāre vident et pulsa tonāre.
(530)  obstipuēre animīs aliī, sed Trōius hērōs
(531)  agnōvit sonitum et dīvae prōmissa parentis.
(532)  tum memorat: ‘nē vērō, hospes, nē quaere profectō
(533)  quem cāsum portenta ferant: ego poscor Olympō.
(534)  hoc signum cecinit missūram dīva creātrīx,
(535)  sī bellum ingrueret, Volcāniaque arma per aurās
(536)  lātūram auxiliō.
(537)  heu quantae miserīs caedēs Laurentibus īnstant!
(538)  quās poenās mihi, Turne, dabis! quam multa sub undās
(539)  scūta virum galeāsque et fortia corpora volvēs,
(540)  Thybri pater! poscant aciēs et foedera rumpant.’
(541)  Haec ubi dicta dedit, soliō sē tollit ab altō
(542)  et prīmum Herculeīs sōpītās ignibus ārās
(543)  excitat, hesternumque larem parvōsque penātīs
(544)  laetus adit; mactat lēctās dē mōre bidentīs
(545)  Euandrus pariter, pariter Trōjāna juventūs.
(546)  post hinc ad nāvīs graditur sociōsque revīsit,
(547)  quōrum dē numerō quī sēsē in bella sequantur
(548)  praestantīs virtūte legit; pars cētera prōnā
(549)  fertur aquā sēgnisque secundō dēfluit amnī,
(550)  nūntia ventūra Ascaniō rērumque patrisque.
(551)  dantur equī Teucrīs Tyrrhēna petentibus arva;
(552)  dūcunt exsortem Aenēae, quem fulva leōnis
(553)  pellis obit tōtum praefulgēns unguibus aureīs.
(554)  Fāma volat parvam subitō vulgāta per urbem
(555)  ōcius īre equitēs Tyrrhēnī ad līmina rēgis.
(556)  vōta metū duplicant mātrēs, propiusque perīclō
(557)  it timor et major Mārtis jam appāret imāgō.
(558)  tum pater Euandrus dextram complexus euntis
(559)  haeret inexplētus lacrimāns ac tālia fātur:
(560)  ‘ō mihi praeteritōs referat sī Juppiter annōs,
(561)  quālis eram cum prīmam aciem Praeneste sub ipsā
(562)  strāvī scūtōrumque incendī victor acervōs
(563)  et rēgem hāc Erulum dextrā sub Tartara mīsī,
(564)  nāscentī cui trīs animās Fērōnia māter
(565)  (horrendum dictū) dederat, terna arma movenda,
(566)  ter lētō sternendus erat; cui tunc tamen omnīs
(567)  abstulit haec animās dextra et totidem exuit armīs:
(568)  nōn ego nunc dulcī amplexū dīvellerer usquam,
(569)  nāte, tuō, neque fīnitimō Mēzentius umquam
(570)  huic capitī īnsultāns tot ferrō saeva dedisset
(571)  fūnera, tam multīs viduāsset cīvibus urbem.
(572)  at vōs, ō superī, et dīvum tū maxime rēctor
(573)  Juppiter, Arcadiī, quaesō, miserēscite rēgis
(574)  et patriās audīte precēs. sī nūmina vestra
(575)  incolumem Pallanta mihī, sī fāta reservant,
(576)  sī vīsūrus eum vīvō et ventūrus in ūnum,
(577)  vītam ōrō, patior quemvīs dūrāre labōrem.
(578)  sīn aliquem īnfandum cāsum, Fortūna, mināris,
(579)  nunc, nunc ō liceat crūdēlem abrumpere vītam,
(580)  dum cūrae ambiguae, dum spēs incerta futūrī,
(581)  dum tē, cāre puer, mea sōla et sēra voluptās,
(582)  complexū teneō, gravior neu nūntius aurīs
(583)  vulneret.’ haec genitor dīgressū dicta suprēmō
(584)  fundēbat; famulī conlāpsum in tēcta ferēbant.
(585)  Jamque adeō exierat portīs equitātus apertīs
(586)  Aenēās inter prīmōs et fīdus Achātēs,
(587)  inde aliī Trōjae procerēs; ipse agmine Pallās
(588)  in mediō chlamyde et pictīs cōnspectus in armīs,
(589)  quālis ubi Ōceanī perfūsus Lūcifer undā,
(590)  quem Venus ante aliōs astrōrum dīligit ignīs,
(591)  extulit ōs sacrum caelō tenebrāsque resolvit.
(592)  stant pavidae in mūrīs mātrēs oculīsque sequuntur
(593)  pulveream nūbem et fulgentīs aere catervās.
(594)  ollī per dūmōs, quā proxima mēta viārum,
(595)  armātī tendunt; it clāmor, et agmine factō
(596)  quadripedante putrem sonitū quatit ungula campum.
(597)  est ingēns gelidum lūcus prope Caeritis amnem,
(598)  rēligiōne patrum lātē sacer; undique collēs
(599)  inclūsēre cavī et nīgrā nemus abiete cingunt.
(600)  Silvānō fāma est veterēs sacrāsse Pelasgōs,
(601)  arvōrum pecorisque deō, lūcumque diemque,
(602)  quī prīmī fīnīs aliquandō habuēre Latīnōs.
(603)  haud procul hinc Tarchō et Tyrrhēnī tūta tenēbant
(604)  castra locīs, celsōque omnis dē colle vidērī
(605)  jam poterat legiō et lātīs tendēbat in arvīs.
(606)  hūc pater Aenēās et bellō lēcta juventūs
(607)  succēdunt, fessīque et equōs et corpora cūrant.
(608)  At Venus aetheriōs inter dea candida nimbōs
(609)  dōna ferēns aderat; nātumque in valle reductā
(610)  ut procul ēgelidō sēcrētum flūmine vīdit,
(611)  tālibus adfāta est dictīs sēque obtulit ultrō:
(612)  ‘ēn perfecta meī prōmissā conjugis arte
(613)  mūnera. nē mox aut Laurentīs, nāte, superbōs
(614)  aut ācrem dubitēs in proelia poscere Turnum.’
(615)  dīxit, et amplexūs nātī Cytherēa petīvit,
(616)  arma sub adversā posuit radiantia quercū.
(617)  ille deae dōnīs et tantō laetus honōre
(618)  explērī nequit atque oculōs per singula volvit,
(619)  mīrāturque interque manūs et bracchia versat
(620)  terribilem cristīs galeam flammāsque vomentem,
(621)  fātiferumque ēnsem, lōrīcam ex aere rigentem,
(622)  sanguineam, ingentem, quālis cum caerula nūbēs
(623)  sōlis inārdēscit radiīs longēque refulget;
(624)  tum lēvīs ocreās ēlectrō aurōque recoctō,
(625)  hastamque et clipeī nōn ēnārrābile textum.
(626)  illīc rēs Italas Rōmānōrumque triumphōs
(627)  haud vātum ignārus ventūrīque īnscius aevī
(628)  fēcerat ignipotēns, illīc genus omne futūrae
(629)  stirpis ab Ascaniō pugnātaque in ōrdine bella.
(630)  fēcerat et viridī fētam Māvortis in antrō
(631)  prōcubuisse lupam, geminōs huic ūbera circum
(632)  lūdere pendentīs puerōs et lambere mātrem
(633)  impavidōs, illam teretī cervīce reflexā
(634)  mulcēre alternōs et corpora fingere linguā.
(635)  nec procul hinc Rōmam et raptās sine mōre Sabīnās
(636)  cōnsessū caveae, magnīs Circēnsibus āctīs,
(637)  addiderat, subitōque novum cōnsurgere bellum
(638)  Rōmulidīs Tatiōque senī Curibusque sevērīs.
(639)  post īdem inter sē positō certāmine rēgēs
(640)  armātī Jovis ante āram paterāsque tenentēs
(641)  stābant et caesā jungēbant foedera porcā.
(642)  haud procul inde citae Mettum in dīversa quadrīgae
(643)  distulerant (at tū dictīs, Albāne, manērēs!),
(644)  raptābatque virī mendācis vīscera Tullus
(645)  per silvam, et sparsī rōrābant sanguine veprēs.
(646)  nec nōn Tarquinium ējectum Porsenna jubēbat
(647)  accipere ingentīque urbem obsidiōne premēbat;
(648)  Aeneadae in ferrum prō lībertāte ruēbant.
(649)  illum indignantī similem similemque minantī
(650)  aspicerēs, pontem audēret quia vellere Cōcles
(651)  et fluvium vinclīs innāret Cloelia ruptīs.
(652)  in summō cūstōs Tarpejae Mānlius arcis
(653)  stābat prō templō et Capitōlia celsa tenēbat,
(654)  Rōmuleōque recēns horrēbat rēgia culmō.
(655)  atque hīc aurātīs volitāns argenteus ānser
(656)  porticibus Gallōs in līmine adesse canēbat;
(657)  Gallī per dūmōs aderant arcemque tenēbant
(658)  dēfēnsī tenebrīs et dōnō noctis opācae.
(659)  aurea caesariēs ollīs atque aurea vestis,
(660)  virgātīs lūcent sagulīs, tum lactea colla
(661)  aurō innectuntur, duo quisque Alpīna coruscant
(662)  gaesa manū, scūtīs prōtēctī corpora longīs.
(663)  hīc exsultantīs Saliōs nūdōsque Lupercōs
(664)  lānigerōsque apicēs et lāpsa ancīlia caelō
(665)  extuderat, castae dūcēbant sacra per urbem
(666)  pīlentīs mātrēs in mollibus. hinc procul addit
(667)  Tartareās etiam sēdēs, alta ōstia Dītis,
(668)  et scelerum poenās, et tē, Catilīna, minācī
(669)  pendentem scopulō Furiārumque ōra trementem,
(670)  sēcrētōsque piōs, hīs dantem jūra Catōnem.
(671)  haec inter tumidī lātē maris ībat imāgō
(672)  aurea, sed flūctū spūmābant caerula cānō,
(673)  et circum argentō clārī delphīnes in orbem
(674)  aequora verrēbant caudīs aestumque secābant.
(675)  in mediō classīs aerātās, Actia bella,
(676)  cernere erat, tōtumque īnstrūctō Mārte vidērēs
(677)  fervere Leucātēn aurōque effulgere flūctūs.
(678)  hinc Augustus agēns Italōs in proelia Caesar
(679)  cum patribus populōque, penātibus et magnīs dīs,
(680)  stāns celsā in puppī, geminās cui tempora flammās
(681)  laeta vomunt patriumque aperītur vertice sīdus.
(682)  parte aliā ventīs et dīs Agrippa secundīs
(683)  arduus agmen agēns, cui, bellī īnsigne superbum,
(684)  tempora nāvālī fulgent rōstrāta corōnā.
(685)  hinc ope barbaricā variīsque Antōnius armīs,
(686)  victor ab Aurōrae populīs et lītore rubrō,
(687)  Aegyptum vīrīsque Orientis et ultima sēcum
(688)  Bactra vehit, sequiturque (nefās) Aegyptia conjūnx.
(689)  ūnā omnēs ruere ac tōtum spūmāre reductīs
(690)  convulsum rēmīs rōstrīsque tridentibus aequor.
(691)  alta petunt; pelagō crēdās innāre revulsās
(692)  Cycladas aut montīs concurrere montibus altōs,
(693)  tantā mōle virī turrītīs puppibus īnstant.
(694)  stuppea flamma manū tēlīsque volātile ferrum
(695)  spargitur, arva novā Neptūnia caede rubēscunt.
(696)  rēgīna in mediīs patriō vocat agmina sīstrō,
(697)  necdum etiam geminōs ā tergō respicit anguīs.
(698)  omnigenumque deum mōnstra et lātrātor Anūbis
(699)  contrā Neptūnum et Venerem contrāque Minervam
(700)  tēla tenent. saevit mediō in certāmine Māvors
(701)  caelātus ferrō, trīstēsque ex aethere Dīrae,
(702)  et scissā gaudēns vādit Discordia pallā,
(703)  quam cum sanguineō sequitur Bellōna flagellō.
(704)  Āctius haec cernēns arcum intendēbat Apollō
(705)  dēsuper; omnis eō terrōre Aegyptus et Indī,
(706)  omnis Arabs, omnēs vertēbant terga Sabaeī.
(707)  ipsa vidēbātur ventīs rēgīna vocātīs
(708)  vēla dare et laxōs jam jamque immittere fūnīs.
(709)  illam inter caedēs pallentem morte futūrā
(710)  fēcerat ignipotēns undīs et Iāpyge ferrī,
(711)  contrā autem magnō maerentem corpore Nīlum
(712)  pandentemque sinūs et tōtā veste vocantem
(713)  caeruleum in gremium latebrōsaque flūmina victōs.
(714)  at Caesar, triplicī invectus Rōmāna triumphō
(715)  moenia, dīs Italīs vōtum immortāle sacrābat,
(716)  maxima ter centum tōtam dēlūbra per urbem.
(717)  laetitiā lūdīsque viae plausūque fremēbant;
(718)  omnibus in templīs mātrum chorus, omnibus ārae;
(719)  ante ārās terram caesī strāvēre juvencī.
(720)  ipse sedēns niveō candentis līmine Phoebī
(721)  dōna recognōscit populōrum aptatque superbīs
(722)  postibus; incēdunt victae longō ōrdine gentēs,
(723)  quam variae linguīs, habitū tam vestis et armīs.
(724)  hīc Nomadum genus et discīnctōs Mulciber Āfrōs,
(725)  hīc Lelegās Cārāsque sagittiferōsque Gelōnōs
(726)  fīnxerat; Euphrātēs ībat jam mollior undīs,
(727)  extrēmīque hominum Morinī, Rhēnusque bicornis,
(728)  indomitīque Dahae, et pontem indignātus Araxēs.
(729)  Tālia per clipeum Volcānī, dōna parentis,
(730)  mīrātur rērumque ignārus imāgine gaudet
(731)  attollēns umerō fāmamque et fāta nepōtum.
