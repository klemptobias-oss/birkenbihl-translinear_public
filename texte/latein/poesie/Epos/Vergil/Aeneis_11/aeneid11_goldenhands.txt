(1)  Ōceanum intereā surgēns Aurōra relīquit:
(2)  Aenēās, quamquam et sociīs dare tempus humandīs
(3)  praecipitant cūrae turbātaque fūnere mēns est,
(4)  vōta deum prīmō victor solvēbat Eōō.
(5)  ingentem quercum dēcīsīs undique rāmīs
(6)  cōnstituit tumulō fulgentiaque induit arma,
(7)  Mēzentī ducis exuviās, tibi magne tropaeum
(8)  bellipotēns; aptat rōrantīs sanguine cristās
(9)  tēlaque trunca virī, et bis sex thōrāca petītum
(10)  perfossumque locīs, clipeumque ex aere sinistrae
(11)  subligat atque ēnsem collō suspendit eburnum.
(12)  tum sociōs (namque omnis eum stīpāta tegēbat
(13)  turba ducum) sīc incipiēns hortātur ovantīs:
(14)  ‘maxima rēs effecta, virī; timor omnis abestō,
(15)  quod superest; haec sunt spolia et dē rēge superbō
(16)  prīmitiae manibusque meīs Mēzentius hic est.
(17)  nunc iter ad rēgem nōbīs mūrōsque Latīnōs.
(18)  arma parāte, animīs et spē praesūmite bellum,
(19)  nē qua mora ignārōs, ubi prīmum vellere signa
(20)  adnuerint superī pūbemque ēdūcere castrīs,
(21)  impediat sēgnisve metū sententia tardet.
(22)  intereā sociōs inhumātaque corpora terrae
(23)  mandēmus, quī sōlus honōs Acheronte sub īmō est.
(24)  īte,’ ait ‘ēgregiās animās, quae sanguine nōbīs
(25)  hanc patriam peperēre suō, decorāte suprēmīs
(26)  mūneribus, maestamque Euandrī prīmus ad urbem
(27)  mittātur Pallās, quem nōn virtūtis egentem
(28)  abstulit ātra diēs et fūnere mersit acerbō.’
(29)  Sīc ait inlacrimāns, recipitque ad līmina gressum
(30)  corpus ubi exanimī positum Pallantis Acoetēs
(31)  servābat sēnior, quī Parrhasiō Euandrō
(32)  armiger ante fuit, sed nōn fēlīcibus aequē
(33)  tum comes auspiciīs cārō datus ībat alumnō.
(34)  circum omnis famulumque manus Trōjānaque turba
(35)  et maestum Īliades crīnem dē mōre solūtae.
(36)  ut vērō Aenēās foribus sēsē intulit altīs
(37)  ingentem gemitum tūnsīs ad sīdera tollunt
(38)  pectoribus, maestōque immūgit rēgia lūctū.
(39)  ipse caput niveī fultum Pallantis et ōra
(40)  ut vīdit lēvīque patēns in pectore vulnus
(41)  cuspidis Ausoniae, lacrimīs ita fātur obortīs:
(42)  ‘tēne,’ inquit ‘miserande puer, cum laeta venīret,
(43)  invīdit Fortūna mihī, nē rēgna vidērēs
(44)  nostra neque ad sēdēs victor veherēre paternās?
(45)  nōn haec Euandrō dē tē prōmissa parentī
(46)  discēdēns dederam, cum mē complexus euntem
(47)  mitteret in magnum imperium metuēnsque monēret
(48)  ācrīs esse virōs, cum dūrā proelia gente.
(49)  et nunc ille quidem spē multum captus inānī
(50)  fors et vōta facit cumulatque altāria dōnīs,
(51)  nōs juvenem exanimum et nīl jam caelestibus ūllīs
(52)  dēbentem vānō maestī comitāmur honōre.
(53)  īnfēlīx, nātī fūnus crūdēle vidēbis!
(54)  hī nostrī reditūs exspectātīque triumphī?
(55)  haec mea magna fidēs? at nōn, Euandre, pudendīs
(56)  vulneribus pulsum aspiciēs, nec sospite dīrum
(57)  optābis nātō fūnus pater. ei mihi quantum
(58)  praesidium, Ausonia, et quantum tū perdis, Iūle!’
(59)  Haec ubi dēflēvit, tollī miserābile corpus
(60)  imperat, et tōtō lēctōs ex agmine mittit
(61)  mīlle virōs quī suprēmum comitentur honōrem
(62)  intersintque patris lacrimīs, sōlācia lūctūs
(63)  exigua ingentis, miserō sed dēbita patrī.
(64)  haud sēgnēs aliī crātīs et molle feretrum
(65)  arbuteīs texunt virgīs et vīmine quernō
(66)  exstrūctōsque torōs obtentū frondis inumbrant.
(67)  hīc juvenem agrestī sublīmem strāmine pōnunt:
(68)  quālem virgineō dēmessum pollice flōrem
(69)  seu mollis violae seu languentis hyacinthī,
(70)  cui neque fulgor adhūc nec dum sua fōrma recessit,
(71)  nōn jam māter alit tellūs vīrīsque ministrat.
(72)  tum geminās vestīs aurōque ostrōque rigentīs
(73)  extulit Aenēās, quās illī laeta labōrum
(74)  ipsa suīs quondam manibus Sīdōnia Dīdō
(75)  fēcerat et tenuī tēlās discrēverat aurō.
(76)  hārum ūnam juvenī suprēmum maestus honōrem
(77)  induit ārsūrāsque comās obnūbit amictū,
(78)  multaque praetereā Laurentis praemia pugnae
(79)  aggerat et longō praedam jubet ōrdine dūcī;
(80)  addit equōs et tēla quibus spoliāverat hostem.
(81)  vīnxerat et post terga manūs, quōs mitteret umbrīs
(82)  īnferiās, caesō sparsūrus sanguine flammās,
(83)  indūtōsque jubet truncōs hostīlibus armīs
(84)  ipsōs ferre ducēs inimīcaque nōmina fīgī.
(85)  dūcitur īnfēlīx aevō cōnfectus Acoetēs,
(86)  pectora nunc foedāns pugnīs, nunc unguibus ōra,
(87)  sternitur et tōtō prōjectus corpore terrae;
(88)  dūcunt et Rutulō perfūsōs sanguine currūs.
(89)  post bellātor equus positīs īnsignibus Aethōn
(90)  it lacrimāns guttīsque ūmectat grandibus ōra.
(91)  hastam aliī galeamque ferunt, nam cētera Turnus
(92)  victor habet. tum maesta phalanx Teucrīque sequuntur
(93)  Tyrrhēnīque omnēs et versīs Arcades armīs.
(94)  postquam omnis longē comitum praecesserat ōrdō,
(95)  substitit Aenēās gemitūque haec addidit altō:
(96)  ‘nōs aliās hinc ad lacrimās eadem horrida bellī
(97)  fāta vocant: salvē aeternum mihi, maxime Pallā,
(98)  aeternumque valē.’ nec plūra effātus ad altōs
(99)  tendēbat mūrōs gressumque in castra ferēbat.
(100)  Jamque ōrātōrēs aderant ex urbe Latīnā
(101)  vēlātī rāmīs oleae veniamque rogantēs:
(102)  corpora, per campōs ferrō quae fūsa jacēbant,
(103)  redderet ac tumulō sineret succēdere terrae;
(104)  nūllum cum victīs certāmen et aethere cassīs;
(105)  parceret hospitibus quondam socerīsque vocātīs.
(106)  quōs bonus Aenēās haud aspernanda precantīs
(107)  prōsequitur veniā et verbīs haec īnsuper addit:
(108)  ‘quaenam vōs tantō fortūna indigna, Latīnī,
(109)  implicuit bellō, quī nōs fugiātis amīcōs?
(110)  pācem mē exanimīs et Mārtis sorte perēmptīs
(111)  ōrātis? equidem et vīvīs concēdere vellem.
(112)  nec vēnī, nisi fāta locum sēdemque dedissent,
(113)  nec bellum cum gente gerō; rēx nostra relīquit
(114)  hospitia et Turnī potius sē crēdidit armīs.
(115)  aequius huic Turnum fuerat sē oppōnere mortī.
(116)  sī bellum fīnīre manū, sī pellere Teucrōs
(117)  apparat, hīs mēcum decuit concurrere tēlīs:
(118)  vixet cui vītam deus aut sua dextra dedisset.
(119)  nunc īte et miserīs suppōnite cīvibus ignem.’
(120)  dīxerat Aenēās. illī obstipuēre silentēs
(121)  conversīque oculōs inter sē atque ōra tenēbant.
(122)  Tum senior semperque odiīs et crīmine Drancēs
(123)  īnfēnsus juvenī Turnō sīc ōre vicissim
(124)  ōrsa refert: ‘ō fāma ingēns, ingentior armīs,
(125)  vir Trōjāne, quibus caelō tē laudibus aequem?
(126)  jūstitiaene prius mīrer bellīne labōrum?
(127)  nōs vērō haec patriam grātī referēmus ad urbem
(128)  et tē, sī qua viam dederit Fortūna, Latīnō
(129)  jungēmus rēgī. quaerat sibi foedera Turnus.
(130)  quīn et fātālīs mūrōrum attollere mōlēs
(131)  saxaque subvectāre umerīs Trōjāna juvābit.’
(132)  dīxerat haec ūnōque omnēs eadem ōre fremēbant.
(133)  bis sēnōs pepigēre diēs, et pāce sequestrā
(134)  per silvās Teucrī mixtīque impūne Latīnī
(135)  errāvēre jugīs. ferrō sonat alta bipennī
(136)  fraxinus, ēvertunt āctās ad sīdera pīnūs,
(137)  rōbora nec cuneīs et olentem scindere cedrum
(138)  nec plaustrīs cessant vectāre gementibus ornōs.
(139)  Et jam Fāma volāns, tantī praenūntia lūctūs,
(140)  Euandrum Euandrīque domōs et moenia replet,
(141)  quae modo victōrem Latiō Pallanta ferēbat.
(142)  Arcades ad portās ruere et dē mōre vetustō
(143)  fūnereās rapuēre facēs; lūcet via longō
(144)  ōrdine flammārum et lātē discrīminat agrōs.
(145)  contrā turba Phrygum veniēns plangentia jungit
(146)  agmina. quae postquam mātrēs succēdere tēctīs
(147)  vīdērunt, maestam incendunt clāmōribus urbem.
(148)  at nōn Euandrum potis est vīs ūlla tenēre,
(149)  sed venit in mediōs. feretrō Pallante repostō
(150)  prōcubuit super atque haeret lacrimānsque gemēnsque,
(151)  et via vix tandem vōcī laxāta dolōre est:
(152)  ‘nōn haec, ō Pallā, dederās prōmissa parentī,
(153)  cautius ut saevō vellēs tē crēdere Mārtī.
(154)  haud ignārus eram quantum nova glōria in armīs
(155)  et praedulce decus prīmō certāmine posset.
(156)  prīmitiae juvenis miserae bellīque propinquī
(157)  dūra rudīmenta, et nūllī exaudīta deōrum
(158)  vōta precēsque meae! tūque, ō sānctissima conjūnx,
(159)  fēlīx morte tuā neque in hunc servāta dolōrem!
(160)  contrā ego vīvendō vīcī mea fāta, superstes
(161)  restārem ut genitor. Trōum socia arma secūtum
(162)  obruerent Rutulī tēlīs! animam ipse dedissem
(163)  atque haec pompa domum mē, nōn Pallanta, referret!
(164)  nec vōs arguerim, Teucrī, nec foedera nec quās
(165)  jūnximus hospitiō dextrās: sors ista senectae
(166)  dēbita erat nostrae. quod sī immātūra manēbat
(167)  mors gnātum, caesīs Volscōrum mīlibus ante
(168)  dūcentem in Latium Teucrōs cecidisse juvābit.
(169)  quīn ego nōn aliō digner tē fūnere, Pallā,
(170)  quam pius Aenēās et quam magnī Phryges et quam
(171)  Tyrrhēnīque ducēs, Tyrrhēnum exercitus omnis.
(172)  magna tropaea ferunt quōs dat tua dextera lētō;
(173)  tū quoque nunc stārēs immānis truncus in armīs,
(174)  esset pār aetās et idem sī rōbur ab annīs,
(175)  Turne. sed īnfēlīx Teucrōs quid dēmoror armīs?
(176)  vādite et haec memorēs rēgī mandāta referte:
(177)  quod vītam moror invīsam Pallante perēmptō
(178)  dextera causa tua est, Turnum gnātōque patrīque
(179)  quam dēbēre vidēs. meritīs vacat hic tibi sōlus
(180)  fortūnaeque locus. nōn vītae gaudia quaerō,
(181)  nec fās, sed gnātō mānīs perferre sub īmōs.’
(182)  Aurōra intereā miserīs mortālibus almam
(183)  extulerat lūcem referēns opera atque labōrēs:
(184)  jam pater Aenēās, jam curvō in lītore Tarchōn
(185)  cōnstituēre pyrās. hūc corpora quisque suōrum
(186)  mōre tulēre patrum, subjectīsque ignibus ātrīs
(187)  conditur in tenebrās altum cālīgine caelum.
(188)  ter circum accēnsōs cīnctī fulgentibus armīs
(189)  dēcurrēre rogōs, ter maestum fūneris ignem
(190)  lūstrāvēre in equīs ululātūsque ōre dedēre.
(191)  spargitur et tellūs lacrimīs, sparguntur et arma,
(192)  it caelō clāmorque virum clangorque tubārum.
(193)  hīc aliī spolia occīsīs dērepta Latīnīs
(194)  coniciunt ignī, galeās ēnsīsque decōrōs
(195)  frēnaque ferventīsque rotās; pars mūnera nōta,
(196)  ipsōrum clipeōs et nōn fēlīcia tēla.
(197)  multa boum circā mactantur corpora Mortī,
(198)  saetigerōsque suēs raptāsque ex omnibus agrīs
(199)  in flammam jugulant pecudēs. tum lītore tōtō
(200)  ārdentīs spectant sociōs sēmustaque servant
(201)  busta, neque āvellī possunt, nox ūmida dōnec
(202)  invertit caelum stēllīs ārdentibus aptum.
(203)  Nec minus et miserī dīversā in parte Latīnī
(204)  innumerās strūxēre pyrās, et corpora partim
(205)  multa virum terrae īnfodiunt, āvectaque partim
(206)  fīnitimōs tollunt in agrōs urbīque remittunt.
(207)  cētera cōnfūsaeque ingentem caedis acervum
(208)  nec numerō nec honōre cremant; tunc undique vastī
(209)  certātim crēbrīs conlūcent ignibus agrī.
(210)  tertia lūx gelidam caelō dīmōverat umbram:
(211)  maerentēs altum cinerem et cōnfūsa ruēbant
(212)  ossa focīs tepidōque onerābant aggere terrae.
(213)  jam vērō in tēctīs, praedīvitis urbe Latīnī,
(214)  praecipuus fragor et longī pars maxima lūctūs.
(215)  hīc mātrēs miseraeque nurūs, hīc cāra sorōrum
(216)  pectora maerentum puerīque parentibus orbī
(217)  dīrum exsecrantur bellum Turnīque hymenaeōs;
(218)  ipsum armīs ipsumque jubent dēcernere ferrō,
(219)  quī rēgnum Ītaliae et prīmōs sibi poscat honōrēs.
(220)  ingravat haec saevus Drancēs sōlumque vocārī
(221)  testātur, sōlum poscī in certāmina Turnum.
(222)  multa simul contrā variīs sententia dictīs
(223)  prō Turnō, et magnum rēgīnae nōmen obumbrat,
(224)  multa virum meritīs sustentat fāma tropaeīs.
(225)  Hōs inter mōtūs, mediō in flagrante tumultū,
(226)  ecce super maestī magnā Diomēdis ab urbe
(227)  lēgātī respōnsa ferunt: nihil omnibus āctum
(228)  tantōrum impēnsīs operum, nīl dōna neque aurum
(229)  nec magnās valuisse precēs, alia arma Latīnīs
(230)  quaerenda, aut pācem Trōjānō ab rēge petendum.
(231)  dēficit ingentī lūctū rēx ipse Latīnus:
(232)  fātālem Aenēān manifēstō nūmine ferrī
(233)  admonet īra deum tumulīque ante ōra recentēs.
(234)  ergō concilium magnum prīmōsque suōrum
(235)  imperiō accītōs alta intrā līmina cōgit.
(236)  ollī convēnēre fluuntque ad rēgia plēnīs
(237)  tēcta viīs. sedet in mediīs et maximus aevō
(238)  et prīmus scēptrīs haud laetā fronte Latīnus.
(239)  atque hīc lēgātōs Aetōlā ex urbe remissōs
(240)  quae referant fārī jubet, et respōnsa reposcit
(241)  ōrdine cūncta suō. tum facta silentia linguīs,
(242)  et Venulus dictō pārēns ita fārier īnfit:
(243)  ‘Vīdimus, ō cīvēs, Diomēdem Argīvaque castra,
(244)  atque iter ēmēnsī cāsūs superāvimus omnīs,
(245)  contigimusque manum quā concidit Īlia tellūs.
(246)  ille urbem Argyripam patriae cognōmine gentis
(247)  victor Gargānī condēbat Iāpygis agrīs.
(248)  postquam intrōgressī et cōram data cōpia fandī,
(249)  mūnera praeferimus, nōmen patriamque docēmus,
(250)  quī bellum intulerint, quae causa attrāxerit Arpōs.
(251)  audītīs ille haec placidō sīc reddidit ōre:
(252)  “ō fortūnātae gentēs, Sāturnia rēgna,
(253)  antīquī Ausoniī, quae vōs fortūna quiētōs
(254)  sollicitat suādetque ignōta lacessere bella?
(255)  quīcumque Īliacōs ferrō violāvimus agrōs
(256)  (mittō ea quae mūrīs bellandō exhausta sub altīs,
(257)  quōs Simois premat ille virōs) īnfanda per orbem
(258)  supplicia et scelerum poenās expendimus omnēs,
(259)  vel Priamō miseranda manus; scit trīste Minervae
(260)  sīdus et Euboicae cautēs ultorque Caphēreus.
(261)  mīlitiā ex illā dīversum ad lītus abāctī
(262)  Atrīdēs Prōteī Menelāus adusque columnās
(263)  exulat, Aetnaeōs vīdit Cyclōpas Ulixēs.
(264)  rēgna Neoptolemī referam versōsque penātīs
(265)  Īdomeneī? Libycōne habitantīs lītore Locrōs?
(266)  ipse Mycēnaeus magnōrum ductor Achīvum
(267)  conjugis īnfandae prīma inter līmina dextrā
(268)  oppetiit, dēvictam Asiam subsēdit adulter.
(269)  invīdisse deōs, patriīs ut redditus ārīs
(270)  conjugium optātum et pulchram Calydōna vidērem?
(271)  nunc etiam horribilī vīsū portenta sequuntur
(272)  et sociī āmissī petiērunt aethera pennīs
(273)  flūminibusque vagantur avēs (heu, dīra meōrum
(274)  supplicia!) et scopulōs lacrimōsīs vōcibus implent.
(275)  haec adeō ex illō mihi jam spēranda fuērunt
(276)  tempore cum ferrō caelestia corpora dēmēns
(277)  appetiī et Veneris violāvī vulnere dextram.
(278)  nē vērō, nē mē ad tālīs impellite pugnās.
(279)  nec mihi cum Teucrīs ūllum post ēruta bellum
(280)  Pergama nec veterum meminī laetorve malōrum.
(281)  mūnera quae patriīs ad mē portātis ab ōrīs
(282)  vertite ad Aenēān. stetimus tēla aspera contrā
(283)  contulimusque manūs: expertō crēdite quantus
(284)  in clipeum adsurgat, quō turbine torqueat hastam.
(285)  sī duo praetereā tālīs Īdaea tulisset
(286)  terra virōs, ultrō Īnachiās vēnisset ad urbēs
(287)  Dardanus, et versīs lūgēret Graecia fātīs.
(288)  quidquid apud dūrae cessātum est moenia Trōjae,
(289)  Hectoris Aenēaeque manū victōria Grāium
(290)  haesit et in decimum vestīgia rettulit annum.
(291)  ambō animīs, ambō īnsignēs praestantibus armīs,
(292)  hic pietāte prior. coeant in foedera dextrae,
(293)  quā datur; ast armīs concurrant arma cavēte.”
(294)  et respōnsa simul quae sint, rēx optime, rēgis
(295)  audīstī et quae sit magnō sententia bellō.’
(296)  Vix ea lēgātī, variusque per ōra cucurrit
(297)  Ausonidum turbāta fremor, ceu saxa morantur
(298)  cum rapidōs amnīs, fit clausō gurgite murmur
(299)  vīcīnaeque fremunt rīpae crepitantibus undīs.
(300)  ut prīmum plācātī animī et trepida ōra quiērunt,
(301)  praefātus dīvōs soliō rēx īnfit ab altō:
(302)  ‘Ante equidem summā dē rē statuisse, Latīnī,
(303)  et vellem et fuerat melius, nōn tempore tālī
(304)  cōgere concilium, cum mūrōs adsidet hostis.
(305)  bellum importūnum, cīvēs, cum gente deōrum
(306)  invictīsque virīs gerimus, quōs nūlla fatīgant
(307)  proelia nec victī possunt absistere ferrō.
(308)  spem sī quam ascītīs Aetōlum habuistis in armīs,
(309)  pōnite. spēs sibi quisque; sed haec quam angusta vidētis.
(310)  cētera quā rērum jaceant perculsa ruīnā,
(311)  ante oculōs interque manūs sunt omnia vestrās.
(312)  nec quemquam incūsō: potuit quae plūrima virtūs
(313)  esse, fuit; tōtō certātum est corpore rēgnī.
(314)  nunc adeō quae sit dubiae sententia mentī,
(315)  expediam et paucīs (animōs adhibēte) docēbō.
(316)  est antīquus ager Tuscō mihi proximus amnī,
(317)  longus in occāsum, fīnīs super usque Sicānōs;
(318)  Auruncī Rutulīque serunt, et vōmere dūrōs
(319)  exercent collīs atque hōrum asperrima pāscunt.
(320)  haec omnis regiō et celsī plaga pīnea montis
(321)  cēdat amīcitiae Teucrōrum, et foederis aequās
(322)  dīcāmus lēgēs sociōsque in rēgna vocēmus:
(323)  cōnsīdant, sī tantus amor, et moenia condant.
(324)  sīn aliōs fīnīs aliamque capessere gentem
(325)  est animus possuntque solō dēcēdere nostrō,
(326)  bis dēnās Italō texāmus rōbore nāvīs;
(327)  seu plūrīs complēre valent, jacet omnis ad undam
(328)  māteriēs: ipsī numerumque modumque carīnīs
(329)  praecipiant, nōs aera, manūs, nāvālia dēmus.
(330)  praetereā, quī dicta ferant et foedera firment
(331)  centum ōrātōrēs prīmā dē gente Latīnōs
(332)  īre placet pācisque manū praetendere rāmōs,
(333)  mūnera portantīs aurīque eborisque talenta
(334)  et sellam rēgnī trabeamque īnsignia nostrī.
(335)  cōnsulite in medium et rēbus succurrite fessīs.’
(336)  Tum Drancēs īdem īnfēnsus, quem glōria Turnī
(337)  oblīquā invidiā stimulīsque agitābat amārīs,
(338)  largus opum et linguā melior, sed frīgida bellō
(339)  dextera, cōnsiliīs habitus nōn futtilis auctor,
(340)  sēditiōne potēns (genus huic māterna superbum
(341)  nōbilitās dabat, incertum dē patre ferēbat),
(342)  surgit et hīs onerat dictīs atque aggerat īrās:
(343)  ‘rem nūllī obscūram nostrae nec vōcis egentem
(344)  cōnsulis, ō bone rēx: cūnctī sē scīre fatentur
(345)  quid fortūna ferat populī, sed dīcere mussant.
(346)  det lībertātem fandī flātūsque remittat,
(347)  cujus ob auspicium īnfaustum mōrēsque sinistrōs
(348)  (dīcam equidem, licet arma mihī mortemque minētur)
(349)  lūmina tot cecidisse ducum tōtamque vidēmus
(350)  cōnsēdisse urbem lūctū, dum Trōia temptat
(351)  castra fugae fīdēns et caelum territat armīs.
(352)  ūnum etiam dōnīs istīs, quae plūrima mittī
(353)  Dardanidīs dīcīque jubēs, ūnum, optime rēgum,
(354)  adiciās, nec tē ūllīus violentia vincat
(355)  quīn nātam ēgregiō generō dignīsque hymenaeīs
(356)  dēs pater, et pācem hanc aeternō foedere jungās.
(357)  quod sī tantus habet mentēs et pectora terror,
(358)  ipsum obtestēmur veniamque ōrēmus ab ipsō:
(359)  cēdat, jūs proprium rēgī patriaeque remittat.
(360)  quid miserōs totiēns in aperta perīcula cīvīs
(361)  prōicis, ō Latiō caput hōrum et causa malōrum?
(362)  nūlla salūs bellō, pācem tē poscimus omnēs,
(363)  Turne, simul pācis sōlum inviolābile pignus.
(364)  prīmus ego, invīsum quem tū tibi fingis (et esse
(365)  nīl moror), ēn supplex veniō. miserēre tuōrum,
(366)  pōne animōs et pulsus abī. sat fūnera fūsī
(367)  vīdimus ingentīs et dēsōlāvimus agrōs.
(368)  aut, sī fāma movet, sī tantum pectore rōbur
(369)  concipis et sī adeō dōtālis rēgia cordī est,
(370)  audē atque adversum fīdēns fer pectus in hostem.
(371)  scīlicet ut Turnō contingat rēgia conjūnx,
(372)  nōs animae vīlēs, inhumāta īnflētaque turba,
(373)  sternāmur campīs. etiam tū, sī qua tibī vīs,
(374)  sī patriī quid Mārtis habēs, illum aspice contrā
(375)  quī vocat.’
(376)  Tālibus exārsit dictīs violentia Turnī.
(377)  dat gemitum rumpitque hās īmō pectore vōcēs:
(378)  ‘larga quidem semper, Drancē, tibi cōpia fandī
(379)  tum cum bella manūs poscunt, patribusque vocātīs
(380)  prīmus ades. sed nōn replenda est cūria verbīs,
(381)  quae tūtō tibi magna volant, dum distinet hostem
(382)  agger mūrōrum nec inundant sanguine fossae.
(383)  proinde tonā ēloquiō (solitum tibi) mēque timōris
(384)  argue tū, Drancē, quandō tot strāgis acervōs
(385)  Teucrōrum tua dextra dedit, passimque tropaeīs
(386)  īnsignīs agrōs. possit quid vīvida virtūs
(387)  experiāre licet, nec longē scīlicet hostēs
(388)  quaerendī nōbīs; circumstant undique mūrōs.
(389)  īmus in adversōs quid cessās? an tibi Māvors
(390)  ventōsā in linguā pedibusque fugācibus istīs
(391)  semper erit?
(392)  pulsus ego? aut quisquam meritō, foedissime, pulsum
(393)  arguet, Īliacō tumidum quī crēscere Thybrim
(394)  sanguine et Euandrī tōtam cum stirpe vidēbit
(395)  prōcubuisse domum atque exūtōs Arcadas armīs?
(396)  haud ita mē expertī Bitiās et Pandarus ingēns
(397)  et quōs mīlle diē victor sub Tartara mīsī,
(398)  inclūsus mūrīs hostīlīque aggere saeptus.
(399)  nūlla salūs bellō? capitī cane tālia, dēmēns,
(400)  Dardaniō rēbusque tuīs. proinde omnia magnō
(401)  nē cessā turbāre metū atque extollere vīrīs
(402)  gentis bis victae, contrā premere arma Latīnī.
(403)  nunc et Myrmidonum procerēs Phrygia arma tremēscunt,
(404)  nunc et Tȳdīdēs et Lārīsaeus Achillēs,
(405)  amnis et Hadriacās retrō fugit Aufidus undās.
(406)  vel cum sē pavidum contrā mea jūrgia fingit,
(407)  artificis scelus, et formīdine crīmen acerbat.
(408)  numquam animam tālem dextrā hāc (absiste movērī)
(409)  āmittēs: habitet tēcum et sit pectore in istō.
(410)  nunc ad tē et tua magna, pater, cōnsulta revertor.
(411)  sī nūllam nostrīs ultrā spem pōnis in armīs,
(412)  sī tam dēsertī sumus et semel agmine versō
(413)  funditus occidimus neque habet Fortūna regressum,
(414)  ōrēmus pācem et dextrās tendāmus inertīs.
(415)  quamquam ō sī solitae quicquam virtūtis adesset!
(416)  ille mihi ante aliōs fortūnātusque labōrum
(417)  ēgregiusque animī, quī, nē quid tāle vidēret,
(418)  prōcubuit moriēns et humum semel ōre momordit.
(419)  sīn et opēs nōbīs et adhūc intācta juventūs
(420)  auxiliōque urbēs Italae populīque supersunt,
(421)  sīn et Trōjānīs cum multō glōria vēnit
(422)  sanguine (sunt illīs sua fūnera, pārque per omnīs
(423)  tempestās), cūr indecorēs in līmine prīmō
(424)  dēficimus? cūr ante tubam tremor occupat artūs?
(425)  multa diēs variīque labor mūtābilis aevī
(426)  rettulit in melius, multōs alterna revīsēns
(427)  lūsit et in solidō rūrsus Fortūna locāvit.
(428)  nōn erit auxiliō nōbīs Aetōlus et Arpī:
(429)  at Messāpus erit fēlīxque Tolumnius et quōs
(430)  tot populī mīsēre ducēs, nec parva sequētur
(431)  glōria dēlēctōs Latiō et Laurentibus agrīs.
(432)  est et Volscōrum ēgregiā dē gente Camilla
(433)  agmen agēns equitum et flōrentīs aere catervās.
(434)  quod sī mē sōlum Teucrī in certāmina poscunt
(435)  idque placet tantumque bonīs commūnibus obstō,
(436)  nōn adeō hās exōsa manus Victōria fūgit
(437)  ut tantā quicquam prō spē temptāre recūsem.
(438)  ībō animīs contrā, vel magnum praestet Achillem
(439)  factaque Volcānī manibus paria induat arma
(440)  ille licet. vōbīs animam hanc socerōque Latīnō
(441)  Turnus ego, haud ūllī veterum virtūte secundus,
(442)  dēvōvī. sōlum Aenēās vocat? et vocet ōrō;
(443)  nec Drancēs potius, sīve est haec īra deōrum,
(444)  morte luat, sīve est virtūs et glōria, tollat.’
(445)  Illī haec inter sē dubiīs dē rēbus agēbant
(446)  certantēs: castra Aenēās aciemque movēbat.
(447)  nūntius ingentī per rēgia tēcta tumultū
(448)  ecce ruit magnīsque urbem terrōribus implet:
(449)  īnstrūctōs aciē Tiberīnō ā flūmine Teucrōs
(450)  Tyrrhēnamque manum tōtīs dēscendere campīs.
(451)  extemplō turbātī animī concussaque vulgī
(452)  pectora et arrēctae stimulīs haud mollibus īrae.
(453)  arma manū trepidī poscunt, fremit arma juventūs,
(454)  flent maestī mussantque patrēs. hīc undique clāmor
(455)  dissēnsū variō magnus sē tollit in aurās,
(456)  haud secus atque altō in lūcō cum forte catervae
(457)  cōnsēdēre avium, piscōsōve amne Padūsae
(458)  dant sonitum raucī per stāgna loquācia cycnī.
(459)  ‘immō,’ ait ‘ō cīvēs,’ arreptō tempore Turnus,
(460)  ‘cōgite concilium et pācem laudāte sedentēs;
(461)  illī armīs in rēgna ruunt.’ nec plūra locūtus
(462)  corripuit sēsē et tēctīs citus extulit altīs.
(463)  ‘tū, Voluse, armārī Volscōrum ēdīce maniplīs,
(464)  dūc’ ait ‘et Rutulōs. equitem Messāpus in armīs,
(465)  et cum frātre Corās lātīs diffundite campīs.
(466)  pars aditūs urbis firment turrīsque capessant;
(467)  cētera, quā jussō, mēcum manus īnferat arma.’
(468)  Īlicet in mūrōs tōtā discurritur urbe.
(469)  concilium ipse pater et magna incepta Latīnus
(470)  dēserit ac trīstī turbātus tempore differt,
(471)  multaque sē incūsat quī nōn accēperit ultrō
(472)  Dardanium Aenēān generumque ascīverit urbī.
(473)  praefodiunt aliī portās aut saxa sudēsque
(474)  subvectant. bellō dat signum rauca cruentum
(475)  būcina. tum mūrōs variā cīnxēre corōnā
(476)  mātrōnae puerīque, vocat labor ultimus omnīs.
(477)  nec nōn ad templum summāsque ad Palladis arcēs
(478)  subvehitur magnā mātrum rēgīna catervā
(479)  dōna ferēns, juxtāque comes Lāvīnia virgō,
(480)  causa malī tantī, oculōs dējecta decōrōs.
(481)  succēdunt mātrēs et templum tūre vapōrant
(482)  et maestās altō fundunt dē līmine vōcēs:
(483)  ‘armipotēns, praeses bellī, Trītōnia virgō,
(484)  frange manū tēlum Phrygiī praedōnis, et ipsum
(485)  prōnum sterne solō portīsque effunde sub altīs.’
(486)  cingitur ipse furēns certātim in proelia Turnus.
(487)  jamque adeō rutilum thōrāca indūtus aēnīs
(488)  horrēbat squāmīs sūrāsque inclūserat aurō,
(489)  tempora nūdus adhūc, laterīque accīnxerat ēnsem,
(490)  fulgēbatque altā dēcurrēns aureus arce
(491)  exsultatque animīs et spē jam praecipit hostem:
(492)  quālis ubi abruptīs fūgit praesēpia vinclīs
(493)  tandem līber equus, campōque potītus apertō
(494)  aut ille in pāstūs armentaque tendit equārum
(495)  aut adsuētus aquae perfundī flūmine nōtō
(496)  ēmicat, arrēctīsque fremit cervīcibus altē
(497)  luxuriāns lūduntque jubae per colla, per armōs.
(498)  Obvia cui Volscōrum aciē comitante Camilla
(499)  occurrit portīsque ab equō rēgīna sub ipsīs
(500)  dēsiluit, quam tōta cohors imitāta relictīs
(501)  ad terram dēflūxit equīs; tum tālia fātur:
(502)  ‘Turne, suī meritō sī qua est fīdūcia fortī,
(503)  audeō et Aeneadum prōmittō occurrere turmae
(504)  sōlaque Tyrrhēnōs equitēs īre obvia contrā.
(505)  mē sine prīma manū temptāre perīcula bellī,
(506)  tū pedes ad mūrōs subsiste et moenia servā.’
(507)  Turnus ad haec oculōs horrendā in virgine fīxus:
(508)  ‘ō decus Ītaliae virgō, quās dīcere grātēs
(509)  quāsve referre parem? sed nunc, est omnia quandō
(510)  iste animus suprā, mēcum partīre labōrem.
(511)  Aenēās, ut fāma fidem missīque reportant
(512)  explōrātōrēs, equitum levia improbus arma
(513)  praemīsit, quaterent campōs; ipse ardua montis
(514)  per dēserta jugō superāns adventat ad urbem.
(515)  fūrta parō bellī convexō in trāmite silvae,
(516)  ut biviās armātō obsīdam mīlite faucēs.
(517)  tū Tyrrhēnum equitem conlātīs excipe signīs;
(518)  tēcum ācer Messāpus erit turmaeque Latīnae
(519)  Tīburtīque manus, ducis et tū concipe cūram.’
(520)  sīc ait, et paribus Messāpum in proelia dictīs
(521)  hortātur sociōsque ducēs et pergit in hostem.
(522)  Est curvō ānfrāctū vallēs, accommoda fraudī
(523)  armōrumque dolīs, quam dēnsīs frondibus ātrum
(524)  urget utrimque latus, tenuis quō sēmita dūcit
(525)  angustaeque ferunt faucēs aditūsque malignī.
(526)  hanc super in speculīs summōque in vertice montis
(527)  plānitiēs ignōta jacet tūtīque receptūs,
(528)  seu dextrā laevāque velīs occurrere pugnae
(529)  sīve īnstāre jugīs et grandia volvere saxa.
(530)  hūc juvenis nōtā fertur regiōne viārum
(531)  arripuitque locum et silvīs īnsēdit inīquīs.
(532)  Vēlōcem intereā superīs in sēdibus Ōpim,
(533)  ūnam ex virginibus sociīs sacrāque catervā,
(534)  compellābat et hās trīstīs Lātōnia vōcēs
(535)  ōre dabat: ‘graditur bellum ad crūdēle Camilla,
(536)  ō virgō, et nostrīs nēquīquam cingitur armīs,
(537)  cāra mihi ante aliās. neque enim novus iste Diānae
(538)  vēnit amor subitāque animum dulcēdine mōvit.
(539)  pulsus ob invidiam rēgnō vīrīsque superbās
(540)  Prīvernō antīquā Metabus cum excēderet urbe,
(541)  īnfantem fugiēns media inter proelia bellī
(542)  sustulit exsiliō comitem, mātrisque vocāvit
(543)  nōmine Casmillae mūtātā parte Camillam.
(544)  ipse sinū prae sē portāns juga longa petēbat
(545)  sōlōrum nemorum: tēla undique saeva premēbant
(546)  et circumfūsō volitābant mīlite Volscī.
(547)  ecce fugae mediō summīs Amasēnus abundāns
(548)  spūmābat rīpīs, tantus sē nūbibus imber
(549)  rūperat. ille innāre parāns īnfantis amōre
(550)  tardātur cārōque onerī timet. omnia sēcum
(551)  versantī subitō vix haec sententia sēdit:
(552)  tēlum immāne manū validā quod forte gerēbat
(553)  bellātor, solidum nōdīs et rōbore coctō,
(554)  huic nātam librō et silvestrī sūbere clausam
(555)  implicat atque habilem mediae circumligat hastae;
(556)  quam dextrā ingentī lībrāns ita ad aethera fātur:
(557)  “alma, tibi hanc, nemorum cultrīx, Lātōnia virgō,
(558)  ipse pater famulam voveō; tua prīma per aurās
(559)  tēla tenēns supplex hostem fugit. accipe, testor,
(560)  dīva tuam, quae nunc dubiīs committitur aurīs.”
(561)  dīxit, et adductō contortum hastīle lacertō
(562)  immittit: sonuēre undae, rapidum super amnem
(563)  īnfēlīx fugit in jaculō strīdente Camilla.
(564)  at Metabus magnā propius jam urgente catervā
(565)  dat sēsē fluviō, atque hastam cum virgine victor
(566)  grāmineō, dōnum Triviae, dē caespite vellit.
(567)  nōn illum tēctīs ūllae, nōn moenibus urbēs
(568)  accēpēre (neque ipse manūs feritāte dedisset),
(569)  pāstōrum et sōlīs exēgit montibus aevum.
(570)  hīc nātam in dūmīs interque horrentia lustra
(571)  armentālis equae mammīs et lacte ferīnō
(572)  nūtrībat tenerīs immulgēns ūbera labrīs.
(573)  utque pedum prīmīs īnfāns vestīgia plantīs
(574)  īnstiterat, jaculō palmās armāvit acūtō
(575)  spīculaque ex umerō parvae suspendit et arcum.
(576)  prō crīnālī aurō, prō longae tegmine pallae
(577)  tigridis exuviae per dorsum ā vertice pendent.
(578)  tēla manū jam tum tenerā puerīlia torsit
(579)  et fundam teretī circum caput ēgit habēnā
(580)  Strȳmoniamque gruem aut album dējēcit olōrem.
(581)  multae illam frūstrā Tyrrhēna per oppida mātrēs
(582)  optāvēre nurum; sōlā contenta Diānā
(583)  aeternum tēlōrum et virginitātis amōrem
(584)  intemerāta colit. vellem haud correpta fuisset
(585)  mīlitiā tālī cōnāta lacessere Teucrōs:
(586)  cāra mihī comitumque foret nunc ūna meārum.
(587)  vērum age, quandoquidem fātīs urgētur acerbīs,
(588)  lābere, nympha, polō fīnīsque invīse Latīnōs,
(589)  trīstis ubi īnfaustō committitur ōmine pugna.
(590)  haec cape et ultrīcem pharetrā dēprōme sagittam:
(591)  hāc, quīcumque sacrum violārit vulnere corpus,
(592)  Trōs Italusque, mihī pariter det sanguine poenās.
(593)  post ego nūbe cavā miserandae corpus et arma
(594)  īnspoliāta feram tumulō patriaeque repōnam.’
(595)  dīxit, at illa levīs caelī dēlāpsa per aurās
(596)  īnsonuit nigrō circumdata turbine corpus.
(597)  At manus intereā mūrīs Trōjāna propinquat,
(598)  Etrūscīque ducēs equitumque exercitus omnis
(599)  compositī numerō in turmās. fremit aequore tōtō
(600)  īnsultāns sonipēs et pressīs pugnat habēnīs
(601)  hūc conversus et hūc; tum lātē ferreus hastīs
(602)  horret ager campīque armīs sublīmibus ārdent.
(603)  nec nōn Messāpus contrā celerēsque Latīnī
(604)  et cum frātre Corās et virginis āla Camillae
(605)  adversī campō appārent, hastāsque reductīs
(606)  prōtendunt longē dextrīs et spīcula vibrant,
(607)  adventusque virum fremitusque ārdēscit equōrum.
(608)  jamque intrā jactum tēlī prōgressus uterque
(609)  substiterat: subitō ērumpunt clāmōre furentīsque
(610)  exhortantur equōs, fundunt simul undique tēla
(611)  crēbra nivis rītū, caelumque obtexitur umbrā.
(612)  continuō adversīs Tyrrhēnus et ācer Aconteus
(613)  cōnīxī incurrunt hastīs prīmīque ruīnam
(614)  dant sonitū ingentī perfrāctaque quadripedantum
(615)  pectora pectoribus rumpunt; excussus Aconteus
(616)  fulminis in mōrem aut tormentō ponderis āctī
(617)  praecipitat longē et vītam dispergit in aurās.
(618)  Extemplō turbātae aciēs, versīque Latīnī
(619)  reiciunt parmās et equōs ad moenia vertunt;
(620)  Trōes agunt, prīnceps turmās indūcit Asīlās.
(621)  jamque propinquābant portīs rūrsusque Latīnī
(622)  clāmōrem tollunt et mollia colla reflectunt;
(623)  hī fugiunt penitusque datīs referuntur habēnīs.
(624)  quālis ubi alternō prōcurrēns gurgite pontus
(625)  nunc ruit ad terram scopulōsque superjacit undā
(626)  spūmeus extrēmamque sinū perfundit harēnam,
(627)  nunc rapidus retrō atque aestū revolūta resorbēns
(628)  saxa fugit lītusque vadō lābente relinquit:
(629)  bis Tuscī Rutulōs ēgēre ad moenia versōs,
(630)  bis rejectī armīs respectant terga tegentēs.
(631)  tertia sed postquam congressī in proelia tōtās
(632)  implicuēre inter sē aciēs lēgitque virum vir,
(633)  tum vērō et gemitūs morientum et sanguine in altō
(634)  armaque corporaque et permixtī caede virōrum
(635)  sēmianimēs volvuntur equī, pugna aspera surgit.
(636)  Orsilochus Remulī, quandō ipsum horrēbat adīre,
(637)  hastam intorsit equō ferrumque sub aure relīquit;
(638)  quō sonipēs ictū furit arduus altaque jactat
(639)  vulneris impatiēns arrēctō pectore crūra,
(640)  volvitur ille excussus humī. Cātillus Iollān
(641)  ingentemque animīs, ingentem corpore et armīs
(642)  dēicit Herminium, nūdō cui vertice fulva
(643)  caesariēs nūdīque umerī nec vulnera terrent;
(644)  tantus in arma patet. lātōs huic hasta per armōs
(645)  ācta tremit duplicatque virum trānsfīxa dolōre.
(646)  funditur āter ubīque cruor; dant fūnera ferrō
(647)  certantēs pulchramque petunt per vulnera mortem.
(648)  At mediās inter caedēs exsultat Amāzōn
(649)  ūnum exserta latus pugnae, pharetrāta Camilla,
(650)  et nunc lenta manū spargēns hastīlia dēnset,
(651)  nunc validam dextrā rapit indēfessa bipennem;
(652)  aureus ex umerō sonat arcus et arma Diānae.
(653)  illa etiam, sī quandō in tergum pulsa recessit,
(654)  spīcula conversō fugientia dērigit arcū.
(655)  at circum lēctae comitēs, Lārīnaque virgō
(656)  Tullaque et aerātam quatiēns Tarpeja secūrim,
(657)  Ītalides, quās ipsa decus sibi dīa Camilla
(658)  dēlēgit pācisque bonās bellīque ministrās:
(659)  quālēs Thrēiciae cum flūmina Thērmōdontis
(660)  pulsant et pictīs bellantur Amāzones armīs,
(661)  seu circum Hippolytēn seu cum sē Mārtia currū
(662)  Penthesilēa refert, magnōque ululante tumultū
(663)  fēminea exsultant lūnātīs agmina peltīs.
(664)  Quem tēlō prīmum, quem postrēmum, aspera virgō,
(665)  dēicis? aut quot humī morientia corpora fundis?
(666)  Eunaeum Clytiō prīmum patre, cujus apertum
(667)  adversī longā trānsverberat abiete pectus.
(668)  sanguinis ille vomēns rīvōs cadit atque cruentam
(669)  mandit humum moriēnsque suō sē in vulnere versat.
(670)  tum Līrim Pagasumque super, quōrum alter habēnās
(671)  suffossō revolūtus equō dum colligit, alter
(672)  dum subit ac dextram lābentī tendit inermem,
(673)  praecipitēs pariterque ruunt. hīs addit Amastrum
(674)  Hippotadēn, sequiturque incumbēns ēminus hastā
(675)  Tēreaque Harpalycumque et Dēmophoonta Chromimque;
(676)  quotque ēmissa manū contorsit spīcula virgō,
(677)  tot Phrygiī cecidēre virī. procul Ornytus armīs
(678)  ignōtīs et equō vēnātor Iāpyge fertur,
(679)  cui pellis lātōs umerōs ērepta juvencō
(680)  pugnātōrī operit, caput ingēns ōris hiātus
(681)  et mālae tēxēre lupī cum dentibus albīs,
(682)  agrestisque manūs armat sparus; ipse catervīs
(683)  vertitur in mediīs et tōtō vertice suprā est.
(684)  hunc illa exceptum (neque enim labor agmine versō)
(685)  trāicit et super haec inimīcō pectore fātur:
(686)  ‘silvīs tē, Tyrrhēne, ferās agitāre putāstī?
(687)  advēnit quī vestra diēs muliebribus armīs
(688)  verba redargueret. nōmen tamen haud leve patrum
(689)  mānibus hoc referēs, tēlō cecidisse Camillae.’
(690)  Prōtinus Orsilochum et Būtēn, duo maxima Teucrum
(691)  corpora, sed Būtēn āversum cuspide fīxit
(692)  lōrīcam galeamque inter, quā colla sedentis
(693)  lūcent et laevō dēpendet parma lacertō;
(694)  Orsilochum fugiēns magnumque agitāta per orbem
(695)  ēlūdit gȳrō interior sequiturque sequentem;
(696)  tum validam perque arma virō perque ossa secūrim
(697)  altior exsurgēns ōrantī et multa precantī
(698)  congeminat; vulnus calidō rigat ōra cerebrō.
(699)  incidit huic subitōque aspectū territus haesit
(700)  Appennīnicolae bellātor fīlius Aunī,
(701)  haud Ligurum extrēmus, dum fallere fāta sinēbant.
(702)  isque ubi sē nūllō jam cursū ēvādere pugnae
(703)  posse neque īnstantem rēgīnam āvertere cernit,
(704)  cōnsiliō versāre dolōs ingressus et āstū
(705)  incipit haec: ‘quid tam ēgregium, sī fēmina fortī
(706)  fīdis equō? dīmitte fugam et tē comminus aequō
(707)  mēcum crēde solō pugnaeque accinge pedestrī:
(708)  jam nōscēs ventōsa ferat cui glōria fraudem.’
(709)  dīxit, at illa furēns ācrīque accēnsa dolōre
(710)  trādit equum comitī paribusque resistit in armīs
(711)  ēnse pedes nūdō pūrāque interrita parmā.
(712)  at juvenis vīcisse dolō ratus āvolat ipse
(713)  (haud mora), conversīsque fugāx aufertur habēnīs
(714)  quadripedemque citum ferrātā calce fatīgat.
(715)  ‘vāne Ligus frūstrāque animīs ēlāte superbīs,
(716)  nēquīquam patriās temptāstī lūbricus artīs,
(717)  nec fraus tē incolumem fallācī perferet Aunō.’
(718)  haec fātur virgō, et pernīcibus ignea plantīs
(719)  trānsit equum cursū frēnīsque adversa prehēnsīs
(720)  congreditur poenāsque inimīcō ex sanguine sūmit:
(721)  quam facile accipiter saxō sacer āles ab altō
(722)  cōnsequitur pennīs sublīmem in nūbe columbam
(723)  comprēnsamque tenet pedibusque ēvīscerat uncīs;
(724)  tum cruor et vulsae lābuntur ab aethere plūmae.
(725)  At nōn haec nūllīs hominum sator atque deōrum
(726)  observāns oculīs summō sedet altus Olympō.
(727)  Tyrrhēnum genitor Tarchōnem in proelia saeva
(728)  suscitat et stimulīs haud mollibus inicit īrās.
(729)  ergō inter caedēs cēdentiaque agmina Tarchōn
(730)  fertur equō variīsque īnstīgat vōcibus ālās
(731)  nōmine quemque vocāns, reficitque in proelia pulsōs.
(732)  ‘quis metus, ō numquam dolitūrī, ō semper inertēs
(733)  Tyrrhēnī, quae tanta animīs ignāvia vēnit?
(734)  fēmina pālantīs agit atque haec agmina vertit!
(735)  quō ferrum quidve haec gerimus tēla inrita dextrīs?
(736)  at nōn in Venerem sēgnēs nocturnaque bella,
(737)  aut ubi curva chorōs indīxit tībia Bacchī.
(738)  exspectāte dapēs et plēnae pōcula mēnsae
(739)  (hic amor, hoc studium) dum sacra secundus haruspex
(740)  nūntiet ac lūcōs vocet hostia pinguis in altōs!’
(741)  haec effātus equum in mediōs moritūrus et ipse
(742)  concitat, et Venulō adversum sē turbidus īnfert
(743)  dēreptumque ab equō dextrā complectitur hostem
(744)  et gremium ante suum multā vī concitus aufert.
(745)  tollitur in caelum clāmor cūnctīque Latīnī
(746)  convertēre oculōs. volat igneus aequore Tarchōn
(747)  arma virumque ferēns; tum summā ipsīus ab hastā
(748)  dēfringit ferrum et partīs rīmātur apertās,
(749)  quā vulnus lētāle ferat; contrā ille repugnāns
(750)  sustinet ā jugulō dextram et vim vīribus exit.
(751)  utque volāns altē raptum cum fulva dracōnem
(752)  fert aquila implicuitque pedēs atque unguibus haesit,
(753)  saucius at serpēns sinuōsa volūmina versat
(754)  arrēctīsque horret squāmīs et sībilat ōre
(755)  arduus īnsurgēns, illa haud minus urget obuncō
(756)  luctantem rōstrō, simul aethera verberat ālīs:
(757)  haud aliter praedam Tīburtum ex agmine Tarchōn
(758)  portat ovāns. ducis exemplum ēventumque secūtī
(759)  Maeonidae incurrunt. tum fātīs dēbitus Arrūns
(760)  vēlōcem jaculō et multā prior arte Camillam
(761)  circuit, et quae sit fortūna facillima temptat.
(762)  quā sē cumque furēns mediō tulit agmine virgō,
(763)  hāc Arrūns subit et tacitus vestīgia lūstrat;
(764)  quā victrīx redit illa pedemque ex hoste reportat,
(765)  hāc juvenis fūrtim celerīs dētorquet habēnās.
(766)  hōs aditūs jamque hōs aditūs omnemque pererrat
(767)  undique circuitum et certam quatit improbus hastam.
(768)  Forte sacer Cybelō Chlōreus ōlimque sacerdōs
(769)  īnsignis longē Phrygiīs fulgēbat in armīs
(770)  spūmantemque agitābat equum, quem pellis aēnīs
(771)  in plūmam squāmīs aurō cōnserta tegēbat.
(772)  ipse peregrīnā ferrūgine clārus et ostrō
(773)  spīcula torquēbat Lyciō Gortȳnia cornū;
(774)  aureus ex umerīs erat arcus et aurea vātī
(775)  cassida; tum croceam chlamydemque sinūsque crepantīs
(776)  carbaseōs fulvō in nōdum collēgerat aurō
(777)  pictus acū tunicās et barbara tegmina crūrum.
(778)  hunc virgō, sīve ut templīs praefīgeret arma
(779)  Trōjā, captīvō sīve ut sē ferret in aurō
(780)  vēnātrīx, ūnum ex omnī certāmine pugnae
(781)  caeca sequēbātur tōtumque incauta per agmen
(782)  fēmineō praedae et spoliōrum ārdēbat amōre,
(783)  tēlum ex īnsidiīs cum tandem tempore captō
(784)  concitat et superōs Arrūns sīc vōce precātur:
(785)  ‘summe deum, sānctī cūstōs Sōractis Apollō,
(786)  quem prīmī colimus, cui pīneus ārdor acervō
(787)  pāscitur, et medium frētī pietāte per ignem
(788)  cultōrēs multā premimus vestīgia prūnā,
(789)  dā, pater, hoc nostrīs abolērī dēdecus armīs,
(790)  omnipotēns. nōn exuviās pulsaeve tropaeum
(791)  virginis aut spolia ūlla petō, mihi cētera laudem
(792)  facta ferent; haec dīra meō dum vulnere pestis
(793)  pulsa cadat, patriās remeābō inglōrius urbēs.’
(794)  Audiit et vōtī Phoebus succēdere partem
(795)  mente dedit, partem volucrīs dispersit in aurās:
(796)  sterneret ut subitā turbātam morte Camillam
(797)  adnuit ōrantī; reducem ut patria alta vidēret
(798)  nōn dedit, inque Notōs vōcem vertēre procellae.
(799)  ergō ut missa manū sonitum dedit hasta per aurās,
(800)  convertēre animōs ācrīs oculōsque tulēre
(801)  cūnctī ad rēgīnam Volscī. nihil ipsa nec aurae
(802)  nec sonitūs memor aut venientis ab aethere tēlī,
(803)  hasta sub exsertam dōnec perlāta papillam
(804)  haesit virgineumque altē bibit ācta cruōrem.
(805)  concurrunt trepidae comitēs dominamque ruentem
(806)  suscipiunt. fugit ante omnīs exterritus Arrūns
(807)  laetitiā mixtōque metū, nec jam amplius hastae
(808)  crēdere nec tēlīs occurrere virginis audet.
(809)  ac velut ille, prius quam tēla inimīca sequantur,
(810)  continuō in montīs sēsē āvius abdidit altōs
(811)  occīsō pāstōre lupus magnōve juvencō,
(812)  cōnscius audācis factī, caudamque remulcēns
(813)  subjēcit pavitantem uterō silvāsque petīvit:
(814)  haud secus ex oculīs sē turbidus abstulit Arrūns
(815)  contentusque fugā mediīs sē immiscuit armīs.
(816)  illa manū moriēns tēlum trahit, ossa sed inter
(817)  ferreus ad costās altō stat vulnere mucrō.
(818)  lābitur exsanguis, lābuntur frīgida lētō
(819)  lūmina, purpureus quondam color ōra relīquit.
(820)  tum sīc exspīrāns Accam ex aequālibus ūnam
(821)  adloquitur, fīda ante aliās quae sōla Camillae
(822)  quīcum partīrī cūrās, atque haec ita fātur:
(823)  ‘hāctenus, Acca soror, potuī: nunc vulnus acerbum
(824)  cōnficit, et tenebrīs nigrēscunt omnia circum.
(825)  effuge et haec Turnō mandāta novissima perfer:
(826)  succēdat pugnae Trōjānōsque arceat urbe.
(827)  jamque valē.’ simul hīs dictīs linquēbat habēnās
(828)  ad terram nōn sponte fluēns. tum frīgida tōtō
(829)  paulātim exsolvit sē corpore, lentaque colla
(830)  et captum lētō posuit caput: arma relinquunt,
(831)  vītaque cum gemitū fugit indignāta sub umbrās.
(832)  tum vērō immēnsus surgēns ferit aurea clāmor
(833)  sīdera: dējectā crūdēscit pugna Camillā;
(834)  incurrunt dēnsī simul omnis cōpia Teucrum
(835)  Tyrrhēnīque ducēs Euandrīque Arcades ālae.
(836)  At Triviae cūstōs jamdūdum in montibus Ōpis
(837)  alta sedet summīs spectatque interrita pugnās.
(838)  utque procul mediō juvenum in clāmōre furentum
(839)  prōspexit trīstī mulcātam morte Camillam,
(840)  ingemuitque deditque hās īmō pectore vōcēs:
(841)  ‘heu nimium, virgō, nimium crūdēle luistī
(842)  supplicium Teucrōs cōnāta lacessere bellō!
(843)  nec tibi dēsertae in dūmīs coluisse Diānam
(844)  prōfuit aut nostrās umerō gessisse pharetrās.
(845)  nōn tamen indecorem tua tē rēgīna relīquit
(846)  extrēmā jam in morte, neque hoc sine nōmine lētum
(847)  per gentīs erit aut fāmam patiēris inultae.
(848)  nam quīcumque tuum violāvit vulnere corpus
(849)  morte luet meritā.’ fuit ingēns monte sub altō
(850)  rēgis Dercennī terrēnō ex aggere bustum
(851)  antīquī Laurentis opācāque īlice tēctum;
(852)  hīc dea sē prīmum rapidō pulcherrima nīsū
(853)  sistit et Arruntem tumulō speculātur ab altō.
(854)  ut vīdit laetantem animīs ac vāna tumentem,
(855)  ‘cūr’ inquit ‘dīversus abīs? hūc dērige gressum,
(856)  hūc peritūre venī, capiās ut digna Camillae
(857)  praemia. tūne etiam tēlīs moriēre Diānae?’
(858)  dīxit, et aurātā volucrem Thrēissa sagittam
(859)  dēprōmpsit pharetrā cornūque īnfēnsa tetendit
(860)  et dūxit longē, dōnec curvāta coīrent
(861)  inter sē capita et manibus jam tangeret aequīs,
(862)  laevā aciem ferrī, dextrā nervōque papillam.
(863)  extemplō tēlī strīdōrem aurāsque sonantīs
(864)  audiit ūnā Arrūns haesitque in corpore ferrum.
(865)  illum exspīrantem sociī atque extrēma gementem
(866)  oblītī ignōtō campōrum in pulvere linquunt;
(867)  Ōpis ad aetherium pennīs aufertur Olympum.
(868)  Prīma fugit dominā āmissā levis āla Camillae,
(869)  turbātī fugiunt Rutulī, fugit ācer Atīnās,
(870)  disjectīque ducēs dēsōlātīque maniplī
(871)  tūta petunt et equīs āversī ad moenia tendunt.
(872)  nec quisquam īnstantīs Teucrōs lētumque ferentīs
(873)  sustentāre valet tēlīs aut sistere contrā,
(874)  sed laxōs referunt umerīs languentibus arcūs,
(875)  quadripedumque putrem cursū quatit ungula campum.
(876)  volvitur ad mūrōs cālīgine turbidus ātrā
(877)  pulvis, et ē speculīs percussae pectora mātrēs
(878)  fēmineum clāmōrem ad caelī sīdera tollunt.
(879)  quī cursū portās prīmī inrūpēre patentīs,
(880)  hōs inimīca super mixtō premit agmine turba,
(881)  nec miseram effugiunt mortem, sed līmine in ipsō,
(882)  moenibus in patriīs atque inter tūta domōrum
(883)  cōnfīxī exspīrant animās. pars claudere portās,
(884)  nec sociīs aperīre viam nec moenibus audent
(885)  accipere ōrantīs, oriturque miserrima caedēs
(886)  dēfendentum armīs aditūs inque arma ruentum.
(887)  exclūsī ante oculōs lacrimantumque ōra parentum
(888)  pars in praecipitīs fossās urgente ruīnā
(889)  volvitur, immissīs pars caeca et concita frēnīs
(890)  ārietat in portās et dūrōs obice postīs.
(891)  ipsae dē mūrīs summō certāmine mātrēs
(892)  (mōnstrat amor vērus patriae, ut vīdēre Camillam)
(893)  tēla manū trepidae jaciunt ac rōbore dūrō
(894)  stīpitibus ferrum sudibusque imitantur obustīs
(895)  praecipitēs, prīmaeque morī prō moenibus ārdent.
(896)  Intereā Turnum in silvīs saevissimus implet
(897)  nūntius et juvenī ingentem fert Acca tumultum:
(898)  dēlētās Volscōrum aciēs, cecidisse Camillam,
(899)  ingruere īnfēnsōs hostīs et Mārte secundō
(900)  omnia corripuisse, metum jam ad moenia ferrī.
(901)  ille furēns (et saeva Jovis sīc nūmina poscunt)
(902)  dēserit obsessōs collīs, nemora aspera linquit.
(903)  vix ē cōnspectū exierat campumque tenēbat,
(904)  cum pater Aenēās saltūs ingressus apertōs
(905)  exsuperatque jugum silvāque ēvādit opācā.
(906)  sīc ambō ad mūrōs rapidī tōtōque feruntur
(907)  agmine nec longīs inter sē passibus absunt;
(908)  ac simul Aenēās fūmantīs pulvere campōs
(909)  prōspexit longē Laurentiaque agmina vīdit,
(910)  et saevum Aenēān agnōvit Turnus in armīs
(911)  adventumque pedum flātūsque audīvit equōrum.
(912)  continuōque ineant pugnās et proelia temptent,
(913)  nī roseus fessōs jam gurgite Phoebus Hibērō
(914)  tingat equōs noctemque diē lābente redūcat.
(915)  cōnsīdunt castrīs ante urbem et moenia vāllant.
