(1)  At rēgīna gravī jamdūdum saucia cūrā
(2)  vulnus alit vēnīs et caecō carpitur ignī.
(3)  multa virī virtūs animō multusque recursat
(4)  gentis honōs; haerent īnfīxī pectore vultūs
(5)  verbaque nec placidam membrīs dat cūra quiētem.
(6)  postera Phoebēā lūstrābat lampade terrās
(7)  ūmentemque Aurōra polō dīmōverat umbram,
(8)  cum sīc ūnanimam adloquitur male sāna sorōrem:
(9)  ‘Anna soror, quae mē suspēnsam īnsomnia terrent!
(10)  quis novus hic nostrīs successit sēdibus hospes,
(11)  quem sēsē ōre ferēns, quam fortī pectore et armīs!
(12)  crēdō equidem, nec vāna fidēs, genus esse deōrum.
(13)  dēgenerēs animōs timor arguit. heu, quibus ille
(14)  jactātus fātīs! quae bella exhausta canēbat!
(15)  sī mihi nōn animō fīxum immōtumque sedēret
(16)  nē cui mē vinclō vellem sociāre jugālī,
(17)  postquam prīmus amor dēceptam morte fefellit;
(18)  sī nōn pertaesum thalamī taedaeque fuisset,
(19)  huic ūnī forsan potuī succumbere culpae.
(20)  Anna (fatēbor enim) miserī post fāta Sychaeī
(21)  conjugis et sparsōs frāternā caede penātīs
(22)  sōlus hic īnflexit sēnsūs animumque labantem
(23)  impulit. agnōscō veteris vestīgia flammae.
(24)  sed mihi vel tellūs optem prius īma dehīscat
(25)  vel pater omnipotēns adigat mē fulmine ad umbrās,
(26)  pallentīs umbrās Erebō noctemque profundam,
(27)  ante, pudor, quam tē violō aut tua jūra resolvō.
(28)  ille meōs, prīmus quī mē sibi jūnxit, amōrēs
(29)  abstulit; ille habeat sēcum servetque sepulcrō.’
(30)  sīc effāta sinum lacrimīs implēvit obortīs.
(31)  Anna refert: ‘ō lūce magis dīlēcta sorōrī,
(32)  sōlane perpetuā maerēns carpēre juventā
(33)  nec dulcīs nātōs Veneris nec praemia nōris?
(34)  id cinerem aut mānīs crēdis cūrāre sepultōs?
(35)  esto: aegram nūllī quondam flexēre marītī,
(36)  nōn Libyae, nōn ante Tyrō; dēspectus Iarbās
(37)  ductōrēsque aliī, quōs Āfrica terra triumphīs
(38)  dīves alit: placitōne etiam pugnābis amōrī?
(39)  nec venit in mentem quōrum cōnsēderis arvīs?
(40)  hinc Gaetūlae urbēs, genus īnsuperābile bellō,
(41)  et Numidae īnfrēnī cingunt et inhospita Syrtis;
(42)  hinc dēserta sitī regiō lātēque furentēs
(43)  Barcaeī. quid bella Tyrō surgentia dīcam
(44)  germānīque minās?
(45)  dīs equidem auspicibus reor et Jūnōne secundā
(46)  hunc cursum Īliacās ventō tenuisse carīnās.
(47)  quam tū urbem, soror, hanc cernēs, quae surgere rēgna
(48)  conjugiō tālī! Teucrum comitantibus armīs
(49)  Pūnica sē quantīs attollet glōria rēbus!
(50)  tū modo posce deōs veniam, sacrīsque litātīs
(51)  indulgē hospitiō causāsque innecte morandī,
(52)  dum pelagō dēsaevit hiems et aquōsus Orīōn,
(53)  quassātaeque ratēs, dum nōn tractābile caelum.’
(54)  Hīs dictīs impēnsō animum flammāvit amōre
(55)  spemque dedit dubiae mentī solvitque pudōrem.
(56)  prīncipiō dēlūbra adeunt pācemque per ārās
(57)  exquīrunt; mactant lēctās dē mōre bidentīs
(58)  lēgiferae Cererī Phoebōque patrīque Lyaeō,
(59)  Jūnōnī ante omnīs, cui vincla jugālia cūrae.
(60)  ipsa tenēns dextrā pateram pulcherrima Dīdō
(61)  candentis vaccae media inter cornua fundit,
(62)  aut ante ōra deum pinguīs spatiātur ad ārās,
(63)  īnstauratque diem dōnīs, pecudumque reclūsīs
(64)  pectoribus inhiāns spīrantia cōnsulit exta.
(65)  heu, vātum ignārae mentēs! quid vōta furentem,
(66)  quid dēlūbra juvant? ēst mollīs flamma medullās
(67)  intereā et tacitum vīvit sub pectore vulnus.
(68)  ūritur īnfēlīx Dīdō tōtāque vagātur
(69)  urbe furēns, quālis conjectā cerva sagittā,
(70)  quam procul incautam nemora inter Crēsia fīxit
(71)  pāstor agēns tēlīs līquitque volātile ferrum
(72)  nescius: illa fugā silvās saltūsque peragrat
(73)  Dictaeōs; haeret laterī lētālis harundō.
(74)  nunc media Aenēān sēcum per moenia dūcit
(75)  Sīdoniāsque ostentat opēs urbemque parātam,
(76)  incipit effārī mediāque in vōce resistit;
(77)  nunc eadem lābente diē convīvia quaerit,
(78)  Īliacōsque iterum dēmēns audīre labōrēs
(79)  exposcit pendetque iterum nārrantis ab ōre.
(80)  post ubi dīgressī, lūmenque obscūra vicissim
(81)  lūna premit suādentque cadentia sīdera somnōs,
(82)  sōla domō maeret vacuā strātīsque relictīs
(83)  incubat. illum absēns absentem auditque videtque,
(84)  aut gremiō Ascanium genitōris imāgine capta
(85)  dētinet, īnfandum sī fallere possit amōrem.
(86)  nōn coeptae adsurgunt turrēs, nōn arma juventūs
(87)  exercet portūsve aut prōpugnācula bellō
(88)  tūta parant: pendent opera interrupta minaeque
(89)  mūrōrum ingentēs aequātaque māchina caelō.
(90)  Quam simul ac tālī persēnsit peste tenērī
(91)  cāra Jovis conjūnx nec fāmam obstāre furōrī,
(92)  tālibus adgreditur Venerem Sāturnia dictīs:
(93)  ‘ēgregiam vērō laudem et spolia ampla refertis
(94)  tūque puerque tuus (magnum et memorābile nōmen),
(95)  ūna dolō dīvum sī fēmina victa duōrum est.
(96)  nec mē adeō fallit veritam tē moenia nostra
(97)  suspectās habuisse domōs Karthāginis altae.
(98)  sed quis erit modus, aut quō nunc certāmine tantō?
(99)  quīn potius pācem aeternam pactōsque hymenaeōs
(100)  exercēmus? habēs tōtā quod mente petīstī:
(101)  ārdet amāns Dīdō trāxitque per ossa furōrem.
(102)  commūnem hunc ergō populum paribusque regāmus
(103)  auspiciīs; liceat Phrygiō servīre marītō
(104)  dōtālīsque tuae Tyriōs permittere dextrae.’
(105)  Ollī (sēnsit enim simulātā mente locūtam,
(106)  quō rēgnum Ītaliae Libycās āverteret ōrās)
(107)  sīc contrā est ingressa Venus: ‘quis tālia dēmēns
(108)  abnuat aut tēcum mālit contendere bellō?
(109)  sī modo quod memorās factum fortūna sequātur.
(110)  sed fātīs incerta feror, sī Juppiter ūnam
(111)  esse velit Tyriīs urbem Trōjāque profectīs,
(112)  miscērīve probet populōs aut foedera jungī.
(113)  tū conjūnx, tibi fās animum temptāre precandō.
(114)  perge, sequar.’ tum sīc excēpit rēgia Jūnō:
(115)  ‘mēcum erit iste labor. nunc quā ratiōne quod īnstat
(116)  cōnfierī possit, paucīs adverte docēbō.
(117)  vēnātum Aenēās ūnāque miserrima Dīdō
(118)  in nemus īre parant, ubi prīmōs crāstinus ortūs
(119)  extulerit Tītān radiīsque retēxerit orbem.
(120)  hīs ego nigrantem commixtā grandine nimbum,
(121)  dum trepidant ālae saltūsque indāgine cingunt,
(122)  dēsuper īnfundam et tonitrū caelum omne ciēbō.
(123)  diffugient comitēs et nocte tegentur opācā:
(124)  spēluncam Dīdō dux et Trōjānus eandem
(125)  dēvenient. aderō et, tua sī mihi certa voluntās,
(126)  cōnubiō jungam stabilī propriamque dicābō.
(127)  hic hymenaeus erit.’ nōn adversāta petentī
(128)  adnuit atque dolīs rīsit Cytherēa repertīs.
(129)  Ōceanum intereā surgēns Aurōra relīquit.
(130)  it portīs jubare exortō dēlēcta juventūs,
(131)  rētia rāra, plagae, lātō vēnābula ferrō,
(132)  Massȳlīque ruunt equitēs et odōra canum vīs.
(133)  rēgīnam thalamō cūnctantem ad līmina prīmī
(134)  Poenōrum exspectant, ostrōque īnsignis et aurō
(135)  stat sonipēs ac frēna ferōx spūmantia mandit.
(136)  tandem prōgreditur magnā stīpante catervā
(137)  Sīdoniam pictō chlamydem circumdata limbō;
(138)  cui pharetra ex aurō, crīnēs nōdantur in aurum,
(139)  aurea purpuream subnectit fībula vestem.
(140)  nec nōn et Phrygiī comitēs et laetus Iūlus
(141)  incēdunt. ipse ante aliōs pulcherrimus omnīs
(142)  īnfert sē socium Aenēās atque agmina jungit.
(143)  quālis ubi hībernam Lyciam Xanthīque fluenta
(144)  dēserit ac Dēlum māternam invīsit Apollō
(145)  īnstauratque chorōs, mixtīque altāria circum
(146)  Crētesque Dryopesque fremunt pictīque Agathyrsī;
(147)  ipse jugīs Cynthī graditur mollīque fluentem
(148)  fronde premit crīnem fingēns atque implicat aurō,
(149)  tēla sonant umerīs: haud illō sēgnior ībat
(150)  Aenēās, tantum ēgregiō decus ēnitet ōre.
(151)  postquam altōs ventum in montīs atque invia lustra,
(152)  ecce ferae saxī dējectae vertice caprae
(153)  dēcurrēre jugīs; aliā dē parte patentīs
(154)  trānsmittunt cursū campōs atque agmina cervī
(155)  pulverulenta fugā glomerant montīsque relinquunt.
(156)  at puer Ascanius mediīs in vallibus ācrī
(157)  gaudet equō jamque hōs cursū, jam praeterit illōs,
(158)  spūmantemque darī pecora inter inertia vōtīs
(159)  optat aprum, aut fulvum dēscendere monte leōnem.
(160)  Intereā magnō miscērī murmure caelum
(161)  incipit, īnsequitur commixtā grandine nimbus,
(162)  et Tyriī comitēs passim et Trōjāna juventūs
(163)  Dardaniusque nepōs Veneris dīversa per agrōs
(164)  tēcta metū petiēre; ruunt dē montibus amnēs.
(165)  spēluncam Dīdō dux et Trōjānus eandem
(166)  dēveniunt. prīma et Tellūs et prōnuba Jūnō
(167)  dant signum; fulsēre ignēs et cōnscius aethēr
(168)  cōnubiīs summōque ululārunt vertice Nymphae.
(169)  ille diēs prīmus lētī prīmusque malōrum
(170)  causa fuit; neque enim speciē fāmāve movētur
(171)  nec jam fūrtīvum Dīdō meditātur amōrem:
(172)  conjugium vocat, hōc praetexit nōmine culpam.
(173)  Extemplō Libyae magnās it Fāma per urbēs,
(174)  Fāma, malum quā nōn aliud vēlōcius ūllum:
(175)  mōbilitāte viget vīrīsque adquīrit eundō,
(176)  parva metū prīmō, mox sēsē attollit in aurās
(177)  ingrediturque solō et caput inter nūbila condit.
(178)  illam Terra parēns īrā inrītāta deōrum
(179)  extrēmam, ut perhibent, Coeō Enceladōque sorōrem
(180)  prōgenuit pedibus celerem et pernīcibus ālīs,
(181)  mōnstrum horrendum, ingēns, cui quot sunt corpore plūmae,
(182)  tot vigilēs oculī subter (mīrābile dictū),
(183)  tot linguae, totidem ōra sonant, tot subrigit aurīs.
(184)  nocte volat caelī mediō terraeque per umbram
(185)  strīdēns, nec dulcī dēclīnat lūmina somnō;
(186)  lūce sedet cūstōs aut summī culmine tēctī
(187)  turribus aut altīs, et magnās territat urbēs,
(188)  tam fictī prāvīque tenāx quam nūntia vērī.
(189)  haec tum multiplicī populōs sermōne replēbat
(190)  gaudēns, et pariter facta atque īnfecta canēbat:
(191)  vēnisse Aenēān Trōjānō sanguine crētum,
(192)  cui sē pulchra virō dignētur jungere Dīdō;
(193)  nunc hiemem inter sē luxū, quam longa, fovēre
(194)  rēgnōrum immemorēs turpīque cupīdine captōs.
(195)  haec passim dea foeda virum diffundit in ōra.
(196)  prōtinus ad rēgem cursūs dētorquet Iarbān
(197)  incenditque animum dictīs atque aggerat īrās.
(198)  Hic Hammōne satus raptā Garamantide nymphā
(199)  templa Jovī centum lātīs immānia rēgnīs,
(200)  centum ārās posuit vigilemque sacrāverat ignem,
(201)  excubiās dīvum aeternās, pecudumque cruōre
(202)  pingue solum et variīs flōrentia līmina sertīs.
(203)  isque āmēns animī et rūmōre accēnsus amārō
(204)  dīcitur ante ārās media inter nūmina dīvum
(205)  multa Jovem manibus supplex ōrāsse supīnīs:
(206)  ‘Juppiter omnipotēns, cui nunc Maurūsia pictīs
(207)  gēns epulāta torīs Lēnaeum lībat honōrem,
(208)  aspicis haec? an tē, genitor, cum fulmina torquēs
(209)  nēquīquam horrēmus, caecīque in nūbibus ignēs
(210)  terrificant animōs et inānia murmura miscent?
(211)  fēmina, quae nostrīs errāns in fīnibus urbem
(212)  exiguam pretiō posuit, cui lītus arandum
(213)  cuique locī lēgēs dedimus, cōnūbia nostra
(214)  reppulit ac dominum Aenēān in rēgna recēpit.
(215)  et nunc ille Paris cum sēmivirō comitātū,
(216)  Maeoniā mentum mitrā crīnemque madentem
(217)  subnexus, raptō potitur: nōs mūnera templīs
(218)  quippe tuīs ferimus fāmamque fovēmus inānem.’
(219)  Tālibus ōrantem dictīs ārāsque tenentem
(220)  audiit Omnipotēns, oculōsque ad moenia torsit
(221)  rēgia et oblītōs fāmae meliōris amantīs.
(222)  tum sīc Mercurium adloquitur ac tālia mandat:
(223)  ‘vāde age, nāte, vocā Zephyrōs et lābere pennīs
(224)  Dardaniumque ducem, Tyriā Karthāgine quī nunc
(225)  exspectat fātīsque datās nōn respicit urbēs,
(226)  adloquere et celerīs dēfer mea dicta per aurās.
(227)  nōn illum nōbīs genetrīx pulcherrima tālem
(228)  prōmīsit Graiumque ideō bis vindicat armīs;
(229)  sed fore quī gravidam imperiīs bellōque frementem
(230)  Ītaliam regeret, genus altō ā sanguine Teucrī
(231)  prōderet, ac tōtum sub lēgēs mitteret orbem.
(232)  sī nūlla accendit tantārum glōria rērum
(233)  nec super ipse suā mōlītur laude labōrem,
(234)  Ascaniōne pater Rōmānās invidet arcēs?
(235)  quid struit? aut quā spē inimīcā in gente morātur
(236)  nec prōlem Ausoniam et Lāvīnia respicit arva?
(237)  nāviget! haec summa est, hic nostrī nūntius estō.’
(238)  Dīxerat. ille patris magnī pārēre parābat
(239)  imperiō; et prīmum pedibus tālāria nectit
(240)  aurea, quae sublīmem ālīs sīve aequora suprā
(241)  seu terram rapidō pariter cum flāmine portant.
(242)  tum virgam capit: hāc animās ille ēvocat Orcō
(243)  pallentīs, aliās sub Tartara trīstia mittit,
(244)  dat somnōs adimitque, et lūmina morte resignat.
(245)  illā frētus agit ventōs et turbida trānat
(246)  nūbila. jamque volāns apicem et latera ardua cernit
(247)  Atlantis dūrī caelum quī vertice fulcit,
(248)  Atlantis, cīnctum adsiduē cui nūbibus ātrīs
(249)  pīniferum caput et ventō pulsātur et imbrī,
(250)  nix umerōs īnfūsa tegit, tum flūmina mentō
(251)  praecipitant senis, et glaciē riget horrida barba.
(252)  hīc prīmum paribus nītēns Cyllēnius ālīs
(253)  cōnstitit; hinc tōtō praeceps sē corpore ad undās
(254)  mīsit avī similis, quae circum lītora, circum
(255)  piscōsōs scopulōs humilis volat aequora juxtā.
(256)  haud aliter terrās inter caelumque volābat
(257)  lītus harēnōsum ad Libyae, ventōsque secābat
(258)  māternō veniēns ab avō Cyllēnia prōlēs.
(259)  ut prīmum ālātīs tetigit māgālia plantīs,
(260)  Aenēān fundantem arcēs ac tēcta novantem
(261)  cōnspicit. atque illī stēllātus iaspide fulvā
(262)  ēnsis erat Tyriōque ārdēbat mūrice laena
(263)  dēmissa ex umerīs, dīves quae mūnera Dīdō
(264)  fēcerat, et tenuī tēlās discrēverat aurō.
(265)  continuō invādit: ‘tū nunc Karthāginis altae
(266)  fundāmenta locās pulchramque uxōrius urbem
(267)  exstruis? heu, rēgnī rērumque oblīte tuārum!
(268)  ipse deum tibi mē clārō dēmittit Olympō
(269)  rēgnātor, caelum et terrās quī nūmine torquet,
(270)  ipse haec ferre jubet celerīs mandāta per aurās:
(271)  quid struis? aut quā spē Libycīs teris ōtia terrīs?
(272)  sī tē nūlla movet tantārum glōria rērum
(273)  nec super ipse tuā mōlīris laude labōrem,
(274)  Ascanium surgentem et spēs hērēdis Iūlī
(275)  respice, cui rēgnum Ītaliae Rōmānaque tellūs
(276)  dēbētur.’ tālī Cyllēnius ōre locūtus
(277)  mortālīs vīsūs mediō sermōne relīquit
(278)  et procul in tenuem ex oculīs ēvānuit auram.
(279)  At vērō Aenēās aspectū obmūtuit āmēns,
(280)  arrēctaeque horrōre comae et vōx faucibus haesit.
(281)  ārdet abīre fugā dulcīsque relinquere terrās,
(282)  attonitus tantō monitū imperiōque deōrum.
(283)  heu quid agat? quō nunc rēgīnam ambīre furentem
(284)  audeat adfātū? quae prīma exōrdia sūmat?
(285)  atque animum nunc hūc celerem nunc dīvidit illūc
(286)  in partīsque rapit variās perque omnia versat.
(287)  haec alternantī potior sententia vīsa est:
(288)  Mnēsthea Sergestumque vocat fortemque Serestum,
(289)  classem aptent tacitī sociōsque ad lītora cōgant,
(290)  arma parent et quae rēbus sit causa novandīs
(291)  dissimulent; sēsē intereā, quandō optima Dīdō
(292)  nesciat et tantōs rumpī nōn spēret amōrēs,
(293)  temptātūrum aditūs et quae mollissima fandī
(294)  tempora, quis rēbus dexter modus. ōcius omnēs
(295)  imperiō laetī pārent et jussa facessunt.
(296)  At rēgīna dolōs (quis fallere possit amantem?)
(297)  praesēnsit, mōtūsque excēpit prīma futūrōs
(298)  omnia tūta timēns. eadem impia Fāma furentī
(299)  dētulit armārī classem cursumque parārī.
(300)  saevit inops animī tōtamque incēnsa per urbem
(301)  bacchātur, quālis commōtīs excita sacrīs
(302)  Thyias, ubi audītō stimulant trietērica Bacchō
(303)  orgia nocturnusque vocat clāmōre Cithaerōn.
(304)  tandem hīs Aenēān compellat vōcibus ultrō:
(305)  ‘dissimulāre etiam spērāstī, perfide, tantum
(306)  posse nefās tacitusque meā dēcēdere terrā?
(307)  nec tē noster amor nec tē data dextera quondam
(308)  nec moritūra tenet crūdēlī fūnere Dīdō?
(309)  quīn etiam hībernō mōlīris sīdere classem
(310)  et mediīs properās Aquilōnibus īre per altum,
(311)  crūdēlis? quid, sī nōn arva aliēna domōsque
(312)  ignōtās peterēs, et Trōja antīqua manēret,
(313)  Trōja per undōsum peterētur classibus aequor?
(314)  mēne fugis? per ego hās lacrimās dextramque tuam tē
(315)  (quandō aliud mihi jam miserae nihil ipsa relīquī),
(316)  per cōnūbia nostra, per inceptōs hymenaeōs,
(317)  sī bene quid dē tē meruī, fuit aut tibi quicquam
(318)  dulce meum, miserēre domūs lābentis et istam,
(319)  ōrō, sī quis adhūc precibus locus, exue mentem.
(320)  tē propter Libycae gentēs Nomadumque tyrannī
(321)  ōdēre, īnfēnsī Tyriī; tē propter eundem
(322)  exstīnctus pudor et, quā sōlā sīdera adībam,
(323)  fāma prior. cui mē moribundam dēseris hospes
(324)  (hoc sōlum nōmen quoniam dē conjuge restat)?
(325)  quid moror? an mea Pygmaliōn dum moenia frāter
(326)  dēstruat aut captam dūcat Gaetūlus Iarbās?
(327)  saltem sī qua mihī dē tē suscepta fuisset
(328)  ante fugam subolēs, sī quis mihi parvulus aulā
(329)  lūderet Aenēās, quī tē tamen ōre referret,
(330)  nōn equidem omnīnō capta ac dēserta vidērer.’
(331)  Dīxerat. ille Jovis monitīs immōta tenēbat
(332)  lūmina et obnīxus cūram sub corde premēbat.
(333)  tandem pauca refert: ‘ego tē, quae plūrima fandō
(334)  ēnumerāre valēs, numquam, rēgīna, negābō
(335)  prōmeritam, nec mē meminisse pigēbit Elissae
(336)  dum memor ipse meī, dum spīritus hōs regit artūs.
(337)  prō rē pauca loquar. neque ego hanc abscondere fūrtō
(338)  spērāvī (nē finge) fugam, nec conjugis umquam
(339)  praetendī taedās aut haec in foedera vēnī.
(340)  mē sī fāta meīs paterentur dūcere vītam
(341)  auspiciīs et sponte meā compōnere cūrās,
(342)  urbem Trōjānam prīmum dulcīsque meōrum
(343)  rēliquiās colerem, Priamī tēcta alta manērent,
(344)  et recidīva manū posuissem Pergama victīs.
(345)  sed nunc Ītaliam magnam Grȳnēus Apollō,
(346)  Ītaliam Lyciae jussēre capessere sortēs;
(347)  hic amor, haec patria est. sī tē Karthāginis arcēs
(348)  Phoenissam Libycaeque aspectus dētinet urbis,
(349)  quae tandem Ausoniā Teucrōs cōnsīdere terrā
(350)  invidia est? et nōs fās extera quaerere rēgna.
(351)  mē patris Anchīsae, quotiēns ūmentibus umbrīs
(352)  nox operit terrās, quotiēns astra ignea surgunt,
(353)  admonet in somnīs et turbida terret imāgō;
(354)  mē puer Ascanius capitisque injūria cārī,
(355)  quem rēgnō Hesperiae fraudō et fātālibus arvīs.
(356)  nunc etiam interpres dīvum Jove missus ab ipsō
(357)  (testor utrumque caput) celerīs mandāta per aurās
(358)  dētulit: ipse deum manifēstō in lūmine vīdī
(359)  intrantem mūrōs vōcemque hīs auribus hausī.
(360)  dēsine mēque tuīs incendere tēque querēlīs;
(361)  Ītaliam nōn sponte sequor.’
(362)  Tālia dīcentem jamdūdum āversa tuētur
(363)  hūc illūc volvēns oculōs tōtumque pererrat
(364)  lūminibus tacitīs et sīc accēnsa profātur:
(365)  ‘nec tibi dīva parēns generis nec Dardanus auctor,
(366)  perfide, sed dūrīs genuit tē cautibus horrēns
(367)  Caucasus Hyrcānaeque admōrunt ūbera tigrēs.
(368)  nam quid dissimulō aut quae mē ad majōra reservō?
(369)  num flētū ingemuit nostrō? num lūmina flexit?
(370)  num lacrimās victus dedit aut miserātus amantem est?
(371)  quae quibus anteferam? jam jam nec maxima Jūnō
(372)  nec Sāturnius haec oculīs pater aspicit aequīs.
(373)  nusquam tūta fidēs. ējectum lītore, egentem
(374)  excēpī et rēgnī dēmēns in parte locāvī.
(375)  āmissam classem, sociōs ā morte redūxī
(376)  (heu furiīs incēnsa feror!): nunc augur Apollō,
(377)  nunc Lyciae sortēs, nunc et Jove missus ab ipsō
(378)  interpres dīvum fert horrida jussa per aurās.
(379)  scīlicet is superīs labor est, ea cūra quiētōs
(380)  sollicitat. neque tē teneō neque dicta refellō:
(381)  ī, sequere Ītaliam ventīs, pete rēgna per undās.
(382)  spērō equidem mediīs, sī quid pia nūmina possunt,
(383)  supplicia hausūrum scopulīs et nōmine Dīdō
(384)  saepe vocātūrum. sequar ātrīs ignibus absēns
(385)  et, cum frīgida mors animā sēdūxerit artūs,
(386)  omnibus umbra locīs aderō. dabis, improbe, poenās.
(387)  audiam et haec Mānīs veniet mihi fāma sub īmōs.’
(388)  hīs medium dictīs sermōnem abrumpit et aurās
(389)  aegra fugit sēque ex oculīs āvertit et aufert,
(390)  linquēns multa metū cūnctantem et multa parantem
(391)  dīcere. suscipiunt famulae conlāpsaque membra
(392)  marmoreō referunt thalamō strātīsque repōnunt.
(393)  At pius Aenēās, quamquam lēnīre dolentem
(394)  sōlandō cupit et dictīs āvertere cūrās,
(395)  multa gemēns magnōque animum labefactus amōre
(396)  jussa tamen dīvum exsequitur classemque revīsit.
(397)  tum vērō Teucrī incumbunt et lītore celsās
(398)  dēdūcunt tōtō nāvīs. natat ūncta carīna,
(399)  frondentīsque ferunt rēmōs et rōbora silvīs
(400)  īnfabricāta fugae studiō.
(401)  migrantīs cernās tōtāque ex urbe ruentīs:
(402)  ac velut ingentem formīcae farris acervum
(403)  cum populant hiemis memorēs tēctōque repōnunt,
(404)  it nigrum campīs agmen praedamque per herbās
(405)  convectant calle angustō; pars grandia trūdunt
(406)  obnīxae frūmenta umerīs, pars agmina cōgunt
(407)  castīgantque morās, opere omnis sēmita fervet.
(408)  quis tibi tum, Dīdō, cernentī tālia sēnsus,
(409)  quōsve dabās gemitūs, cum lītora fervere lātē
(410)  prōspicerēs arce ex summā, tōtumque vidērēs
(411)  miscērī ante oculōs tantīs clāmōribus aequor!
(412)  improbe Amor, quid nōn mortālia pectora cōgis!
(413)  īre iterum in lacrimās, iterum temptāre precandō
(414)  cōgitur et supplex animōs summittere amōrī,
(415)  nē quid inexpertum frūstrā moritūra relinquat.
(416)  ‘Anna, vidēs tōtō properārī lītore circum:
(417)  undique convēnēre; vocat jam carbasus aurās,
(418)  puppibus et laetī nautae imposuēre corōnās.
(419)  hunc ego sī potuī tantum spērāre dolōrem,
(420)  et perferre, soror, poterō. miserae hoc tamen ūnum
(421)  exsequere, Anna, mihī; sōlam nam perfidus ille
(422)  tē colere, arcānōs etiam tibi crēdere sēnsūs;
(423)  sōla virī mollīs aditūs et tempora nōrās.
(424)  ī, soror, atque hostem supplex adfāre superbum:
(425)  nōn ego cum Danaīs Trōjānam exscindere gentem
(426)  Aulide jūrāvī classemve ad Pergama mīsī,
(427)  nec patris Anchīsae cinerem mānīsve revellī:
(428)  cūr mea dicta negat dūrās dēmittere in aurīs?
(429)  quō ruit? extrēmum hoc miserae det mūnus amantī:
(430)  exspectet facilemque fugam ventōsque ferentīs.
(431)  nōn jam conjugium antīquum, quod prōdidit, ōrō,
(432)  nec pulchrō ut Latiō careat rēgnumque relinquat:
(433)  tempus ināne petō, requiem spatiumque furōrī,
(434)  dum mea mē victam doceat fortūna dolēre.
(435)  extrēmam hanc ōrō veniam (miserēre sorōris),
(436)  quam mihi cum dederit cumulātam morte remittam.’
(437)  Tālibus ōrābat, tālīsque miserrima flētūs
(438)  fertque refertque soror. sed nūllīs ille movētur
(439)  flētibus aut vōcēs ūllās tractābilis audit;
(440)  fāta obstant placidāsque virī deus obstruit aurīs.
(441)  ac velut annōsō validam cum rōbore quercum
(442)  Alpīnī Boreae nunc hinc nunc flātibus illinc
(443)  ēruere inter sē certant; it strīdor, et altae
(444)  cōnsternunt terram concussō stīpite frondēs;
(445)  ipsa haeret scopulīs et quantum vertice ad aurās
(446)  aetheriās, tantum rādīce in Tartara tendit:
(447)  haud secus adsiduīs hinc atque hinc vōcibus hērōs
(448)  tunditur, et magnō persentit pectore cūrās;
(449)  mēns immōta manet, lacrimae volvuntur inānēs.
(450)  Tum vērō īnfēlīx fātīs exterrita Dīdō
(451)  mortem ōrat; taedet caelī convexa tuērī.
(452)  quō magis inceptum peragat lūcemque relinquat,
(453)  vīdit, tūricremīs cum dōna impōneret ārīs,
(454)  (horrendum dictū) laticēs nigrēscere sacrōs
(455)  fūsaque in obscēnum sē vertere vīna cruōrem;
(456)  hoc vīsum nūllī, nōn ipsī effāta sorōrī.
(457)  praetereā fuit in tēctīs dē marmore templum
(458)  conjugis antīquī, mīrō quod honōre colēbat,
(459)  velleribus niveīs et fēstā fronde revīnctum:
(460)  hinc exaudīrī vōcēs et verba vocantis
(461)  vīsa virī, nox cum terrās obscūra tenēret,
(462)  sōlaque culminibus fērālī carmine būbō
(463)  saepe querī et longās in flētum dūcere vōcēs;
(464)  multaque praetereā vātum praedicta priōrum
(465)  terribilī monitū horrificant. agit ipse furentem
(466)  in somnīs ferus Aenēās, semperque relinquī
(467)  sōla sibī, semper longam incomitāta vidētur
(468)  īre viam et Tyriōs dēsertā quaerere terrā,
(469)  Eumenidum velutī dēmēns videt agmina Pentheus
(470)  et sōlem geminum et duplicīs sē ostendere Thēbās,
(471)  aut Agamemnonius scaenīs agitātus Orestēs,
(472)  armātam facibus mātrem et serpentibus ātrīs
(473)  cum fugit ultrīcēsque sedent in līmine Dīrae.
(474)  Ergō ubi concēpit furiās ēvicta dolōre
(475)  dēcrēvitque morī, tempus sēcum ipsa modumque
(476)  exigit, et maestam dictīs adgressa sorōrem
(477)  cōnsilium vultū tegit ac spem fronte serēnat:
(478)  ‘invēnī, germāna, viam (grātāre sorōrī)
(479)  quae mihi reddat eum vel eō mē solvat amantem.
(480)  Ōceanī fīnem juxtā sōlemque cadentem
(481)  ultimus Aethiopum locus est, ubi maximus Atlās
(482)  axem umerō torquet stēllīs ārdentibus aptum:
(483)  hinc mihi Massȳlae gentis mōnstrāta sacerdōs,
(484)  Hesperidum templī cūstōs, epulāsque dracōnī
(485)  quae dabat et sacrōs servābat in arbore rāmōs,
(486)  spargēns ūmida mella sopōriferumque papāver.
(487)  haec sē carminibus prōmittit solvere mentēs
(488)  quās velit, ast aliīs dūrās immittere cūrās,
(489)  sistere aquam fluviīs et vertere sīdera retrō,
(490)  nocturnōsque movet Mānīs: mūgīre vidēbis
(491)  sub pedibus terram et dēscendere montibus ornōs.
(492)  testor, cāra, deōs et tē, germāna, tuumque
(493)  dulce caput, magicās invītam accingier artīs.
(494)  tū sēcrēta pyram tēctō interiōre sub aurās
(495)  ērige, et arma virī thalamō quae fīxa relīquit
(496)  impius exuviāsque omnīs lectumque jugālem,
(497)  quō periī, super impōnās: abolēre nefandī
(498)  cūncta virī monimenta juvat mōnstratque sacerdōs.’
(499)  haec effāta silet, pallor simul occupat ōra.
(500)  nōn tamen Anna novīs praetexere fūnera sacrīs
(501)  germānam crēdit, nec tantōs mente furōrēs
(502)  concipit aut graviōra timet quam morte Sychaeī.
(503)  ergō jussa parat.
(504)  At rēgīna, pyrā penetrālī in sēde sub aurās
(505)  ērēctā ingentī taedīs atque īlice sectā,
(506)  intenditque locum sertīs et fronde corōnat
(507)  fūnereā; super exuviās ēnsemque relictum
(508)  effigiemque torō locat haud ignāra futūrī.
(509)  stant ārae circum et crīnīs effūsa sacerdōs
(510)  ter centum tonat ōre deōs, Erebumque Chaosque
(511)  tergeminamque Hecatēn, tria virginis ōra Diānae.
(512)  sparserat et laticēs simulātōs fontis Avernī,
(513)  falcibus et messae ad lūnam quaeruntur aēnīs
(514)  pūbentēs herbae nigrī cum lacte venēnī;
(515)  quaeritur et nāscentis equī dē fronte revulsus
(516)  et mātrī praereptus amor.
(517)  ipsa molā manibusque piīs altāria juxtā
(518)  ūnum exūta pedem vinclīs, in veste recīnctā,
(519)  testātur moritūra deōs et cōnscia fātī
(520)  sīdera; tum, sī quod nōn aequō foedere amantīs
(521)  cūrae nūmen habet jūstumque memorque, precātur.
(522)  Nox erat et placidum carpēbant fessa sopōrem
(523)  corpora per terrās, silvaeque et saeva quiērant
(524)  aequora, cum mediō volvuntur sīdera lāpsū,
(525)  cum tacet omnis ager, pecudēs pictaeque volucrēs,
(526)  quaeque lacūs lātē liquidōs quaeque aspera dūmīs
(527)  rūra tenent, somnō positae sub nocte silentī
(528)  lēnībant cūrās et corda oblīta labōrum.
(529)  at nōn īnfēlīx animī Phoenissa, neque umquam
(530)  solvitur in somnōs oculīsve aut pectore noctem
(531)  accipit: ingeminant cūrae rūrsusque resurgēns
(532)  saevit amor magnōque īrārum fluctuat aestū.
(533)  sīc adeō īnsistit sēcumque ita corde volūtat:
(534)  ‘ēn, quid agō? rūrsusne procōs inrīsa priōrēs
(535)  experiar, Nomadumque petam cōnūbia supplex,
(536)  quōs ego sim totiēns jam dēdignāta marītōs?
(537)  Īliacās igitur classīs atque ultima Teucrum
(538)  jussa sequar? quiane auxiliō juvat ante levātōs
(539)  et bene apud memorēs veteris stat grātia factī?
(540)  quis mē autem, fac velle, sinet ratibusve superbīs
(541)  invīsam accipiet? nescīs heu, perdita, necdum
(542)  Lāomedontēae sentīs perjūria gentis?
(543)  quid tum? sōla fugā nautās comitābor ovantīs?
(544)  an Tyriīs omnīque manū stīpāta meōrum
(545)  īnferar et, quōs Sīdoniā vix urbe revellī,
(546)  rūrsus agam pelagō et ventīs dare vēla jubēbō?
(547)  quīn morere ut merita es, ferrōque āverte dolōrem.
(548)  tū lacrimīs ēvicta meīs, tū prīma furentem
(549)  hīs, germāna, malīs onerās atque obicis hostī.
(550)  nōn licuit thalamī expertem sine crīmine vītam
(551)  dēgere mōre ferae, tālīs nec tangere cūrās;
(552)  nōn servāta fidēs cinerī prōmissa Sychaeō.’
(553)  Tantōs illa suō rumpēbat pectore questūs:
(554)  Aenēās celsā in puppī jam certus eundī
(555)  carpēbat somnōs rēbus jam rīte parātīs.
(556)  huic sē fōrma deī vultū redeuntis eōdem
(557)  obtulit in somnīs rūrsusque ita vīsa monēre est,
(558)  omnia Mercuriō similis, vōcemque colōremque
(559)  et crīnīs flāvōs et membra decōra juventā:
(560)  ‘nāte deā, potes hōc sub cāsū dūcere somnōs,
(561)  nec quae tē circumstent deinde perīcula cernis,
(562)  dēmēns, nec Zephyrōs audīs spīrāre secundōs?
(563)  illa dolōs dīrumque nefās in pectore versat
(564)  certa morī, variōsque īrārum concitat aestūs.
(565)  nōn fugis hinc praeceps, dum praecipitāre potestās?
(566)  jam mare turbārī trabibus saevāsque vidēbis
(567)  conlūcēre facēs, jam fervere lītora flammīs,
(568)  sī tē hīs attigerit terrīs Aurōra morantem.
(569)  heia age, rumpe morās. varium et mūtābile semper
(570)  fēmina.’ sīc fātus noctī sē immiscuit ātrae.
(571)  Tum vērō Aenēās subitīs exterritus umbrīs
(572)  corripit ē somnō corpus sociōsque fatīgat
(573)  praecipitīs: ‘vigilāte, virī, et cōnsīdite trānstrīs;
(574)  solvite vēla citī. deus aethere missus ab altō
(575)  festīnāre fugam tortōsque incīdere fūnīs
(576)  ecce iterum īnstimulat. sequimur tē, sāncte deōrum,
(577)  quisquis es, imperiōque iterum pārēmus ovantēs.
(578)  adsīs ō placidusque juvēs et sīdera caelō
(579)  dextra ferās.’ dīxit vāgīnāque ēripit ēnsem
(580)  fulmineum strictōque ferit retinācula ferrō.
(581)  īdem omnīs simul ārdor habet, rapiuntque ruuntque;
(582)  lītora dēseruēre, latet sub classibus aequor,
(583)  adnīxī torquent spūmās et caerula verrunt.
(584)  Et jam prīma novō spargēbat lūmine terrās
(585)  Tīthōnī croceum linquēns Aurōra cubīle.
(586)  rēgīna ē speculīs ut prīmum albēscere lūcem
(587)  vīdit et aequātīs classem prōcēdere vēlīs,
(588)  lītoraque et vacuōs sēnsit sine rēmige portūs,
(589)  terque quaterque manū pectus percussa decōrum
(590)  flāventīsque abscissa comās ‘prō Juppiter! ībit
(591)  hic,’ ait ‘et nostrīs inlūserit advena rēgnīs?
(592)  nōn arma expedient tōtāque ex urbe sequentur,
(593)  dīripientque ratēs aliī nāvālibus? īte,
(594)  ferte citī flammās, date tēla, impellite rēmōs!
(595)  quid loquor? aut ubi sum? quae mentem īnsānia mūtat?
(596)  īnfēlīx Dīdō, nunc tē facta impia tangunt?
(597)  tum decuit, cum scēptra dabās. ēn dextra fidēsque,
(598)  quem sēcum patriōs ajunt portāre penātīs,
(599)  quem subiisse umerīs cōnfectum aetāte parentem!
(600)  nōn potuī abreptum dīvellere corpus et undīs
(601)  spargere? nōn sociōs, nōn ipsum absūmere ferrō
(602)  Ascanium patriīsque epulandum pōnere mēnsīs?
(603)  vērum anceps pugnae fuerat fortūna. fuisset:
(604)  quem metuī moritūra? facēs in castra tulissem
(605)  implēssemque forōs flammīs nātumque patremque
(606)  cum genere exstinxem, mēmet super ipsa dedissem.
(607)  Sōl, quī terrārum flammīs opera omnia lūstrās,
(608)  tūque hārum interpres cūrārum et cōnscia Jūnō,
(609)  nocturnīsque Hecatē triviīs ululāta per urbēs
(610)  et Dīrae ultrīcēs et dī morientis Elissae,
(611)  accipite haec, meritumque malīs advertite nūmen
(612)  et nostrās audīte precēs. sī tangere portūs
(613)  īnfandum caput ac terrīs adnāre necesse est,
(614)  et sīc fāta Jovis poscunt, hic terminus haeret,
(615)  at bellō audācis populī vexātus et armīs,
(616)  fīnibus extorris, complexū āvulsus Iūlī
(617)  auxilium implōret videatque indigna suōrum
(618)  fūnera; nec, cum sē sub lēgēs pācis inīquae
(619)  trādiderit, rēgnō aut optātā lūce fruātur,
(620)  sed cadat ante diem mediāque inhumātus harēnā.
(621)  haec precor, hanc vōcem extrēmam cum sanguine fundō.
(622)  tum vōs, ō Tyriī, stirpem et genus omne futūrum
(623)  exercēte odiīs, cinerīque haec mittite nostrō
(624)  mūnera. nūllus amor populīs nec foedera suntō.
(625)  exoriāre aliquis nostrīs ex ossibus ultor
(626)  quī face Dardaniōs ferrōque sequāre colōnōs,
(627)  nunc, ōlim, quōcumque dabunt sē tempore vīrēs.
(628)  lītora lītoribus contrāria, flūctibus undās
(629)  imprecor, arma armīs: pugnent ipsīque nepōtēsque.’
(630)  Haec ait, et partīs animum versābat in omnīs,
(631)  invīsam quaerēns quam prīmum abrumpere lūcem.
(632)  tum breviter Barcēn nūtrīcem adfāta Sychaeī,
(633)  namque suam patriā antīquā cinis āter habēbat:
(634)  ‘Annam, cāra mihī nūtrīx, hūc siste sorōrem:
(635)  dīc corpus properet fluviālī spargere lymphā,
(636)  et pecudēs sēcum et mōnstrāta piācula dūcat.
(637)  sīc veniat, tūque ipsa piā tege tempora vittā.
(638)  sacra Jovī Stygiō, quae rīte incepta parāvī,
(639)  perficere est animus fīnemque impōnere cūrīs
(640)  Dardaniīque rogum capitis permittere flammae.’
(641)  sīc ait. illa gradum studiō celerābat anīlī.
(642)  at trepida et coeptīs immānibus effera Dīdō
(643)  sanguineam volvēns aciem, maculīsque trementīs
(644)  interfūsa genās et pallida morte futūrā,
(645)  interiōra domūs inrumpit līmina et altōs
(646)  cōnscendit furibunda rogōs ēnsemque reclūdit
(647)  Dardanium, nōn hōs quaesītum mūnus in ūsūs.
(648)  hīc, postquam Īliacās vestīs nōtumque cubīle
(649)  cōnspexit, paulum lacrimīs et mente morāta
(650)  incubuitque torō dīxitque novissima verba:
(651)  ‘dulcēs exuviae, dum fāta deusque sinēbat,
(652)  accipite hanc animam mēque hīs exsolvite cūrīs.
(653)  vīxī et quem dederat cursum Fortūna perēgī,
(654)  et nunc magna meī sub terrās ībit imāgō.
(655)  urbem praeclāram statuī, mea moenia vīdī,
(656)  ulta virum poenās inimīcō ā frātre recēpī,
(657)  fēlīx, heu nimium fēlīx, sī lītora tantum
(658)  numquam Dardaniae tetigissent nostra carīnae.’
(659)  dīxit, et ōs impressa torō ‘moriēmur inultae,
(660)  sed moriāmur’ ait. ‘sīc, sīc juvat īre sub umbrās.
(661)  hauriat hunc oculīs ignem crūdēlis ab altō
(662)  Dardanus, et nostrae sēcum ferat ōmina mortis.’
(663)  dīxerat, atque illam media inter tālia ferrō
(664)  conlāpsam aspiciunt comitēs, ēnsemque cruōre
(665)  spūmantem sparsāsque manūs. it clāmor ad alta
(666)  ātria: concussam bacchātur Fāma per urbem.
(667)  lāmentīs gemitūque et fēmineō ululātū
(668)  tēcta fremunt, resonat magnīs plangōribus aethēr,
(669)  nōn aliter quam sī immissīs ruat hostibus omnis
(670)  Karthāgō aut antīqua Tyros, flammaeque furentēs
(671)  culmina perque hominum volvantur perque deōrum.
(672)  audiit exanimis trepidōque exterrita cursū
(673)  unguibus ōra soror foedāns et pectora pugnīs
(674)  per mediōs ruit, ac morientem nōmine clāmat:
(675)  ‘hoc illud, germāna, fuit? mē fraude petēbās?
(676)  hoc rogus iste mihi, hoc ignēs āraeque parābant?
(677)  quid prīmum dēserta querar? comitemne sorōrem
(678)  sprēvistī moriēns? eadem mē ad fāta vocāssēs,
(679)  īdem ambās ferrō dolor atque eadem hōra tulisset.
(680)  hīs etiam strūxī manibus patriōsque vocāvī
(681)  vōce deōs, sīc tē ut positā, crūdēlis, abessem?
(682)  exstīnxtī tē mēque, soror, populumque patrēsque
(683)  Sīdoniōs urbemque tuam. date, vulnera lymphīs
(684)  abluam et, extrēmus sī quis super hālitus errat,
(685)  ōre legam.’ sīc fāta gradūs ēvāserat altōs,
(686)  sēmianimemque sinū germānam amplexa fovēbat
(687)  cum gemitū atque ātrōs siccābat veste cruōrēs.
(688)  illa gravīs oculōs cōnāta attollere rūrsus
(689)  dēficit; īnfīxum strīdit sub pectore vulnus.
(690)  ter sēsē attollēns cubitōque adnīxa levāvit,
(691)  ter revolūta torō est oculīsque errantibus altō
(692)  quaesīvit caelō lūcem ingemuitque repertā.
(693)  Tum Jūnō omnipotēns longum miserāta dolōrem
(694)  difficilīsque obitūs Īrim dēmīsit Olympō
(695)  quae luctantem animam nexōsque resolveret artūs.
(696)  nam quia nec fātō meritā nec morte perībat,
(697)  sed misera ante diem subitōque accēnsa furōre,
(698)  nōndum illī flāvum Prōserpina vertice crīnem
(699)  abstulerat Stygiōque caput damnāverat Orcō.
(700)  ergō Īris croceīs per caelum rōscida pennīs
(701)  mīlle trahēns variōs adversō sōle colōrēs
(702)  dēvolat et suprā caput astitit. ‘hunc ego Dītī
(703)  sacrum jussa ferō tēque istō corpore solvō’:
(704)  sīc ait et dextrā crīnem secat, omnis et ūnā
(705)  dīlāpsus calor atque in ventōs vīta recessit.
