(1)  Intereā medium Aenēās jam classe tenēbat
(2)  certus iter flūctūsque ātrōs Aquilōne secābat
(3)  moenia respiciēns, quae jam īnfēlīcis Elissae
(4)  conlūcent flammīs. quae tantum accenderit ignem
(5)  causa latet; dūrī magnō sed amōre dolōrēs
(6)  pollūtō, nōtumque furēns quid fēmina possit,
(7)  trīste per augurium Teucrōrum pectora dūcunt.
(8)  ut pelagus tenuēre ratēs nec jam amplius ūlla
(9)  occurrit tellūs, maria undique et undique caelum,
(10)  ollī caeruleus suprā caput astitit imber
(11)  noctem hiememque ferēns et inhorruit unda tenebrīs.
(12)  ipse gubernātor puppī Palinūrus ab altā:
(13)  ‘heu quianam tantī cīnxērunt aethera nimbī?
(14)  quidve, pater Neptūne, parās?’ sīc deinde locūtus
(15)  colligere arma jubet validīsque incumbere rēmīs,
(16)  oblīquatque sinūs in ventum ac tālia fātur:
(17)  ‘magnanime Aenēā, nōn, sī mihi Juppiter auctor
(18)  spondeat, hōc spērem Ītaliam contingere caelō.
(19)  mūtātī trānsversa fremunt et vespere ab ātrō
(20)  cōnsurgunt ventī, atque in nūbem cōgitur āēr.
(21)  nec nōs obnītī contrā nec tendere tantum
(22)  sufficimus. superat quoniam Fortūna, sequāmur,
(23)  quōque vocat vertāmus iter. nec lītora longē
(24)  fīda reor frāterna Erycis portūsque Sicānōs,
(25)  sī modo rīte memor servāta remētior astra.’
(26)  tum pius Aenēās: ‘equidem sīc poscere ventōs
(27)  jamdūdum et frūstrā cernō tē tendere contrā.
(28)  flecte viam vēlīs. an sit mihi grātior ūlla,
(29)  quōve magis fessās optem dīmittere nāvīs,
(30)  quam quae Dardanium tellūs mihi servat Acestēn
(31)  et patris Anchīsae gremiō complectitur ossa?’
(32)  haec ubi dicta, petunt portūs et vēla secundī
(33)  intendunt Zephyrī; fertur cita gurgite classis,
(34)  et tandem laetī nōtae advertuntur harēnae.
(35)  At procul ex celsō mīrātus vertice montis
(36)  adventum sociāsque ratēs occurrit Acestēs,
(37)  horridus in jaculīs et pelle Libystidis ursae,
(38)  Trōjā Crīnīsō conceptum flūmine māter
(39)  quem genuit. veterum nōn immemor ille parentum
(40)  grātātur reducēs et gāzā laetus agrestī
(41)  excipit, ac fessōs opibus sōlātur amīcīs.
(42)  Postera cum prīmō stēllās Oriente fugārat
(43)  clāra diēs, sociōs in coetum lītore ab omnī
(44)  advocat Aenēās tumulīque ex aggere fātur:
(45)  ‘Dardanidae magnī, genus altō ā sanguine dīvum,
(46)  annuus exāctīs complētur mēnsibus orbis,
(47)  ex quō rēliquiās dīvīnīque ossa parentis
(48)  condidimus terrā maestāsque sacrāvimus ārās;
(49)  jamque diēs, nisi fallor, adest, quem semper acerbum,
(50)  semper honōrātum (sīc dī voluistis) habēbō.
(51)  hunc ego Gaetūlīs agerem sī Syrtibus exul,
(52)  Argolicōve marī dēprēnsus et urbe Mycēnae,
(53)  annua vōta tamen sollemnīsque ōrdine pompās
(54)  exsequerer strueremque suīs altāria dōnīs.
(55)  nunc ultrō ad cinerēs ipsīus et ossa parentis
(56)  haud equidem sine mente, reor, sine nūmine dīvum
(57)  adsumus et portūs dēlātī intrāmus amīcōs.
(58)  ergō agite et laetum cūnctī celebrēmus honōrem:
(59)  poscāmus ventōs, atque haec mē sacra quotannīs
(60)  urbe velit positā templīs sibi ferre dicātīs.
(61)  bīna boum vōbīs Trōjā generātus Acestēs
(62)  dat numerō capita in nāvīs; adhibēte penātīs
(63)  et patriōs epulīs et quōs colit hospes Acestēs.
(64)  praetereā, sī nōna diem mortālibus almum
(65)  Aurōra extulerit radiīsque retēxerit orbem,
(66)  prīma citae Teucrīs pōnam certāmina classis;
(67)  quīque pedum cursū valet, et quī vīribus audāx
(68)  aut jaculō incēdit melior levibusque sagittīs,
(69)  seu crūdō fīdit pugnam committere caestū,
(70)  cūnctī adsint meritaeque exspectent praemia palmae.
(71)  ōre favēte omnēs et cingite tempora rāmīs.’
(72)  Sīc fātus vēlat māternā tempora myrtō.
(73)  hoc Helymus facit, hoc aevī mātūrus Acestēs,
(74)  hoc puer Ascanius, sequitur quōs cētera pūbēs.
(75)  ille ē conciliō multīs cum mīlibus ībat
(76)  ad tumulum magnā medius comitante catervā.
(77)  hīc duo rīte merō lībāns carchēsia Bacchō
(78)  fundit humī, duo lacte novō, duo sanguine sacrō,
(79)  purpureōsque jacit flōrēs ac tālia fātur:
(80)  ‘salvē, sāncte parēns, iterum; salvēte, receptī
(81)  nēquīquam cinerēs animaeque umbraeque paternae.
(82)  nōn licuit fīnīs Italōs fātāliaque arva
(83)  nec tēcum Ausonium, quīcumque est, quaerere Thybrim.’
(84)  dīxerat haec, adytīs cum lūbricus anguis ab īmīs
(85)  septem ingēns gȳrōs, septēna volūmina trāxit
(86)  amplexus placidē tumulum lāpsusque per ārās,
(87)  caeruleae cui terga notae maculōsus et aurō
(88)  squāmam incendēbat fulgor, ceu nūbibus arcus
(89)  mīlle jacit variōs adversō sōle colōrēs.
(90)  obstipuit vīsū Aenēās. ille agmine longō
(91)  tandem inter paterās et lēvia pōcula serpēns
(92)  lībāvitque dapēs rūrsusque innoxius īmō
(93)  successit tumulō et dēpāsta altāria līquit.
(94)  hōc magis inceptōs genitōrī īnstaurat honōrēs,
(95)  incertus geniumne locī famulumne parentis
(96)  esse putet; caedit bīnās dē mōre bidentīs
(97)  totque suēs, totidem nigrantīs terga juvencōs,
(98)  vīnaque fundēbat paterīs animamque vocābat
(99)  Anchīsae magnī mānīsque Acheronte remissōs.
(100)  nec nōn et sociī, quae cuique est cōpia, laetī
(101)  dōna ferunt, onerant ārās mactantque juvencōs;
(102)  ōrdine aēna locant aliī fūsīque per herbam
(103)  subiciunt veribus prūnās et vīscera torrent.
(104)  Exspectāta diēs aderat nōnamque serēnā
(105)  Aurōram Phaethontis equī jam lūce vehēbant,
(106)  fāmaque fīnitimōs et clārī nōmen Acestae
(107)  excierat; laetō complērant lītora coetū
(108)  vīsūrī Aeneadās, pars et certāre parātī.
(109)  mūnera prīncipiō ante oculōs circōque locantur
(110)  in mediō, sacrī tripodēs viridēsque corōnae
(111)  et palmae pretium victōribus, armaque et ostrō
(112)  perfūsae vestēs, argentī aurīque talenta;
(113)  et tuba commissōs mediō canit aggere lūdōs.
(114)  Prīma parēs ineunt gravibus certāmina rēmīs
(115)  quattuor ex omnī dēlēctae classe carīnae.
(116)  vēlōcem Mnēstheus agit ācrī rēmige Pristim,
(117)  mox Italus Mnēstheus, genus ā quō nōmine Memmī,
(118)  ingentemque Gyās ingentī mōle Chimaeram,
(119)  urbis opus, triplicī pūbēs quam Dardana versū
(120)  impellunt, ternō cōnsurgunt ōrdine rēmī;
(121)  Sergestusque, domus tenet ā quō Sergia nōmen,
(122)  Centaurō invehitur magnā, Scyllāque Cloanthus
(123)  caeruleā, genus unde tibī, Rōmāne Cluentī.
(124)  Est procul in pelagō saxum spūmantia contrā
(125)  lītora, quod tumidīs summersum tunditur ōlim
(126)  flūctibus, hībernī condunt ubi sīdera Cōrī;
(127)  tranquillō silet immōtāque attollitur undā
(128)  campus et aprīcīs statiō grātissima mergīs.
(129)  hīc viridem Aenēās frondentī ex īlice mētam
(130)  cōnstituit signum nautīs pater, unde revertī
(131)  scīrent et longōs ubi circumflectere cursūs.
(132)  tum loca sorte legunt ipsīque in puppibus aurō
(133)  ductōrēs longē effulgent ostrōque decōrī;
(134)  cētera pōpuleā vēlātur fronde juventūs
(135)  nūdātōsque umerōs oleō perfūsa nitēscit.
(136)  cōnsīdunt trānstrīs, intentaque bracchia rēmīs;
(137)  intentī exspectant signum, exsultantiaque haurit
(138)  corda pavor pulsāns laudumque arrēcta cupīdō.
(139)  inde ubi clāra dedit sonitum tuba, fīnibus omnēs,
(140)  haud mora, prōsiluēre suīs; ferit aethera clāmor
(141)  nauticus, adductīs spūmant freta versa lacertīs.
(142)  īnfindunt pariter sulcōs, tōtumque dehīscit
(143)  convulsum rēmīs rōstrīsque tridentibus aequor.
(144)  nōn tam praecipitēs bijugō certāmine campum
(145)  corripuēre ruuntque effūsī carcere currūs,
(146)  nec sīc immissīs aurīgae undantia lōra
(147)  concussēre jugīs prōnīque in verbera pendent.
(148)  tum plausū fremitūque virum studiīsque faventum
(149)  cōnsonat omne nemus, vōcemque inclūsa volūtant
(150)  lītora, pulsātī collēs clāmōre resultant.
(151)  Effugit ante aliōs prīmīsque ēlābitur undīs
(152)  turbam inter fremitumque Gyās; quem deinde Cloanthus
(153)  cōnsequitur, melior rēmīs, sed pondere pīnus
(154)  tarda tenet. post hōs aequō discrīmine Pristis
(155)  Centaurusque locum tendunt superāre priōrem;
(156)  et nunc Pristis habet, nunc victam praeterit ingēns
(157)  Centaurus, nunc ūnā ambae jūnctīsque feruntur
(158)  frontibus et longā sulcant vada salsa carīnā.
(159)  jamque propinquābant scopulō mētamque tenēbant,
(160)  cum prīnceps mediōque Gyās in gurgite victor
(161)  rēctōrem nāvis compellat vōce Menoetēn:
(162)  ‘quō tantum mihi dexter abīs? hūc dērige cursum;
(163)  lītus amā et laevā stringat sine palmula cautēs;
(164)  altum aliī teneant.’ dīxit; sed caeca Menoetēs
(165)  saxa timēns prōram pelagī dētorquet ad undās.
(166)  ‘quō dīversus abīs?’ iterum ‘pete saxa, Menoetē!’
(167)  cum clāmōre Gyās revocābat, et ecce Cloanthum
(168)  respicit īnstantem tergō et propiōra tenentem.
(169)  ille inter nāvemque Gyae scopulōsque sonantīs
(170)  rādit iter laevum interior subitōque priōrem
(171)  praeterit et mētīs tenet aequora tūta relictīs.
(172)  tum vērō exārsit juvenī dolor ossibus ingēns
(173)  nec lacrimīs caruēre genae, sēgnemque Menoetēn
(174)  oblītus decorisque suī sociumque salūtis
(175)  in mare praecipitem puppī dēturbat ab altā;
(176)  ipse gubernāclō rēctor subit, ipse magister
(177)  hortāturque virōs clāvumque ad lītora torquet.
(178)  at gravis ut fundō vix tandem redditus īmō est
(179)  jam senior madidāque fluēns in veste Menoetēs
(180)  summa petit scopulī siccāque in rūpe resēdit.
(181)  illum et lābentem Teucrī et rīsēre natantem
(182)  et salsōs rīdent revomentem pectore flūctūs.
(183)  Hīc laeta extrēmīs spēs est accēnsa duōbus,
(184)  Sergestō Mnēstheique, Gyān superāre morantem.
(185)  Sergestus capit ante locum scopulōque propinquat,
(186)  nec tōtā tamen ille prior praeeunte carīnā;
(187)  parte prior, partim rōstrō premit aemula Pristis.
(188)  at mediā sociōs incēdēns nāve per ipsōs
(189)  hortātur Mnēstheus: ‘nunc, nunc īnsurgite rēmīs,
(190)  Hectoreī sociī, Trōjae quōs sorte suprēmā
(191)  dēlēgī comitēs; nunc illās prōmite vīrīs,
(192)  nunc animōs, quibus in Gaetūlīs Syrtibus ūsī
(193)  Īoniōque marī Maleaeque sequācibus undīs.
(194)  nōn jam prīma petō Mnēstheus neque vincere certō
(195)  (quamquam ō! sed superent quibus hoc, Neptūne, dedistī);
(196)  extrēmōs pudeat rediisse: hoc vincite, cīvēs,
(197)  et prohibēte nefās.’ ollī certāmine summō
(198)  prōcumbunt: vastīs tremit ictibus aerea puppis
(199)  subtrahiturque solum, tum crēber anhēlitus artūs
(200)  āridaque ōra quatit, sūdor fluit undique rīvīs.
(201)  attulit ipse virīs optātum cāsus honōrem:
(202)  namque furēns animī dum prōram ad saxa suburget
(203)  interior spatiōque subit Sergestus inīquō,
(204)  īnfēlīx saxīs in prōcurrentibus haesit.
(205)  concussae cautēs et acūtō in mūrice rēmī
(206)  obnīxī crepuēre inlīsaque prōra pependit.
(207)  cōnsurgunt nautae et magnō clāmōre morantur
(208)  ferrātāsque trudēs et acūtā cuspide contōs
(209)  expediunt frāctōsque legunt in gurgite rēmōs.
(210)  at laetus Mnēstheus successūque ācrior ipsō
(211)  agmine rēmōrum celerī ventīsque vocātīs
(212)  prōna petit maria et pelagō dēcurrit apertō.
(213)  quālis spēluncā subitō commōta columba,
(214)  cui domus et dulcēs latebrōsō in pūmice nīdī,
(215)  fertur in arva volāns plausumque exterrita pennīs
(216)  dat tēctō ingentem, mox āere lāpsa quiētō
(217)  rādit iter liquidum celerīs neque commovet ālās:
(218)  sīc Mnēstheus, sīc ipsa fugā secat ultima Pristis
(219)  aequora, sīc illam fert impetus ipse volantem.
(220)  et prīmum in scopulō luctantem dēserit altō
(221)  Sergestum brevibusque vadīs frūstrāque vocantem
(222)  auxilia et frāctīs discentem currere rēmīs.
(223)  inde Gyān ipsamque ingentī mōle Chimaeram
(224)  cōnsequitur; cēdit, quoniam spoliāta magistrō est.
(225)  sōlus jamque ipsō superest in fīne Cloanthus,
(226)  quem petit et summīs adnīxus vīribus urget.
(227)  Tum vērō ingeminat clāmor cūnctīque sequentem
(228)  īnstīgant studiīs, resonatque fragōribus aethēr.
(229)  hī proprium decus et partum indignantur honōrem
(230)  nī teneant, vītamque volunt prō laude pacīscī;
(231)  hōs successus alit: possunt, quia posse videntur.
(232)  et fors aequātīs cēpissent praemia rōstrīs,
(233)  nī palmās pontō tendēns utrasque Cloanthus
(234)  fūdissetque precēs dīvōsque in vōta vocāsset:
(235)  ‘dī, quibus imperium est pelagī, quōrum aequora currō,
(236)  vōbīs laetus ego hōc candentem in lītore taurum
(237)  cōnstituam ante ārās vōtī reus, extaque salsōs
(238)  prōiciam in flūctūs et vīna liquentia fundam.’
(239)  dīxit, eumque īmīs sub flūctibus audiit omnis
(240)  Nēreidum Phorcīque chorus Panopēaque virgō,
(241)  et pater ipse manū magnā Portūnus euntem
(242)  impulit: illa Notō citius volucrīque sagittā
(243)  ad terram fugit et portū sē condidit altō.
(244)  tum satus Anchīsā cūnctīs ex mōre vocātīs
(245)  victōrem magnā praecōnis vōce Cloanthum
(246)  dēclārat viridīque advēlat tempora laurō,
(247)  mūneraque in nāvīs ternōs optāre juvencōs
(248)  vīnaque et argentī magnum dat ferre talentum.
(249)  ipsīs praecipuōs ductōribus addit honōrēs:
(250)  victōrī chlamydem aurātam, quam plūrima circum
(251)  purpura maeandrō duplicī Meliboea cucurrit,
(252)  intextusque puer frondōsā rēgius Īdā
(253)  vēlōcīs jaculō cervōs cursūque fatīgat
(254)  ācer, anhēlantī similis, quem praepes ab Īdā
(255)  sublīmem pedibus rapuit Jovis armiger uncīs;
(256)  longaevī palmās nēquīquam ad sīdera tendunt
(257)  cūstōdēs, saevitque canum lātrātus in aurās.
(258)  at quī deinde locum tenuit virtūte secundum,
(259)  lēvibus huic hāmīs cōnsertam aurōque trilīcem
(260)  lōrīcam, quam Dēmoleō dētrāxerat ipse
(261)  victor apud rapidum Simoenta sub Īliō altō,
(262)  dōnat habēre, virō decus et tūtāmen in armīs.
(263)  vix illam famulī Phēgeus Sagarisque ferēbant
(264)  multiplicem cōnīxī umerīs; indūtus at ōlim
(265)  Dēmoleos cursū pālantīs Trōas agēbat.
(266)  tertia dōna facit geminōs ex aere lebētas
(267)  cymbiaque argentō perfecta atque aspera signīs.
(268)  jamque adeō dōnātī omnēs opibusque superbī
(269)  pūniceīs ībant ēvīnctī tempora taenīs,
(270)  cum saevō ē scopulō multā vix arte revulsus
(271)  āmissīs rēmīs atque ōrdine dēbilis ūnō
(272)  inrīsam sine honōre ratem Sergestus agēbat.
(273)  quālis saepe viae dēprēnsus in aggere serpēns,
(274)  aerea quem oblīquum rota trānsiit aut gravis ictū
(275)  sēminecem līquit saxō lacerumque viātor;
(276)  nēquīquam longōs fugiēns dat corpore tortūs
(277)  parte ferōx ārdēnsque oculīs et sībila colla
(278)  arduus attollēns; pars vulnere clauda retentat
(279)  nexantem nōdīs sēque in sua membra plicantem:
(280)  tālī rēmigiō nāvis sē tarda movēbat;
(281)  vēla facit tamen et vēlīs subit ōstia plēnīs.
(282)  Sergestum Aenēās prōmissō mūnere dōnat
(283)  servātam ob nāvem laetus sociōsque reductōs.
(284)  ollī serva datur operum haud ignāra Minervae,
(285)  Cressa genus, Pholoē, geminīque sub ūbere nātī.
(286)  Hōc pius Aenēās missō certāmine tendit
(287)  grāmineum in campum, quem collibus undique curvīs
(288)  cingēbant silvae, mediāque in valle theātrī
(289)  circus erat; quō sē multīs cum mīlibus hērōs
(290)  cōnsessū medium tulit exstrūctōque resēdit.
(291)  hīc, quī forte velint rapidō contendere cursū,
(292)  invītat pretiīs animōs, et praemia pōnit.
(293)  undique conveniunt Teucrī mixtīque Sicānī,
(294)  Nīsus et Euryalus prīmī,
(295)  Euryalus fōrmā īnsignis viridīque juventā,
(296)  Nīsus amōre piō puerī; quōs deinde secūtus
(297)  rēgius ēgregiā Priamī dē stirpe Diōrēs;
(298)  hunc Salius simul et Patrōn, quōrum alter Acarnān,
(299)  alter ab Arcadiō Tegeaeae sanguine gentis;
(300)  tum duo Trīnacriī juvenēs, Helymus Panopēsque
(301)  adsuētī silvīs, comitēs seniōris Acestae;
(302)  multī praetereā, quōs fāma obscūra recondit.
(303)  Aenēās quibus in mediīs sīc deinde locūtus:
(304)  ‘accipite haec animīs laetāsque advertite mentēs.
(305)  nēmō ex hōc numerō mihi nōn dōnātus abībit.
(306)  Cnōsia bīna dabō lēvātō lūcida ferrō
(307)  spīcula caelātamque argentō ferre bipennem;
(308)  omnibus hic erit ūnus honōs. trēs praemia prīmī
(309)  accipient flāvāque caput nectentur olīvā.
(310)  prīmus equum phalerīs īnsignem victor habētō;
(311)  alter Amāzoniam pharetram plēnamque sagittīs
(312)  Thrēiciīs, lātō quam circum amplectitur aurō
(313)  balteus et teretī subnectit fībula gemmā;
(314)  tertius Argolicā hāc galeā contentus abītō.’
(315)  Haec ubi dicta, locum capiunt signōque repente
(316)  corripiunt spatia audītō līmenque relinquunt,
(317)  effūsī nimbō similēs. simul ultima signant,
(318)  prīmus abit longēque ante omnia corpora Nīsus
(319)  ēmicat et ventīs et fulminis ōcior ālīs;
(320)  proximus huic, longō sed proximus intervāllō,
(321)  īnsequitur Salius; spatiō post deinde relictō
(322)  tertius Euryalus;
(323)  Euryalumque Helymus sequitur; quō deinde sub ipsō
(324)  ecce volat calcemque terit jam calce Diōrēs
(325)  incumbēns umerō, spatia et sī plūra supersint
(326)  trānseat ēlāpsus prior ambiguumque relinquat.
(327)  jamque ferē spatiō extrēmō fessīque sub ipsam
(328)  fīnem adventābant, lēvī cum sanguine Nīsus
(329)  lābitur īnfēlīx, caesīs ut forte juvencīs
(330)  fūsus humum viridīsque super madefēcerat herbās.
(331)  hīc juvenis jam victor ovāns vestīgia pressō
(332)  haud tenuit titubāta solō, sed prōnus in ipsō
(333)  concidit immundōque fimō sacrōque cruōre.
(334)  nōn tamen Euryalī, nōn ille oblītus amōrum:
(335)  nam sēsē opposuit Saliō per lūbrica surgēns;
(336)  ille autem spissā jacuit revolūtus harēnā,
(337)  ēmicat Euryalus et mūnere victor amīcī
(338)  prīma tenet, plausūque volat fremitūque secundō.
(339)  post Helymus subit et nunc tertia palma Diōrēs.
(340)  hīc tōtum caveae cōnsessum ingentis et ōra
(341)  prīma patrum magnīs Salius clāmōribus implet,
(342)  ēreptumque dolō reddī sibi poscit honōrem.
(343)  tūtātur favor Euryalum lacrimaeque decōrae,
(344)  grātior et pulchrō veniēns in corpore virtūs.
(345)  adjuvat et magnā prōclāmat vōce Diōrēs,
(346)  quī subiit palmae frūstrāque ad praemia vēnit
(347)  ultima, sī prīmī Saliō reddentur honōrēs.
(348)  tum pater Aenēās ‘vestra’ inquit ‘mūnera vōbīs
(349)  certa manent, puerī et palmam movet ōrdine nēmō;
(350)  mē liceat cāsūs miserārī īnsontis amīcī.’
(351)  sīc fātus tergum Gaetūlī immāne leōnis
(352)  dat Saliō villīs onerōsum atque unguibus aureīs.
(353)  hīc Nīsus ‘sī tanta’ inquit ‘sunt praemia victīs,
(354)  et tē lāpsōrum miseret, quae mūnera Nīsō
(355)  digna dabis, prīmam meruī quī laude corōnam
(356)  nī mē, quae Salium, fortūna inimīca tulisset?’
(357)  et simul hīs dictīs faciem ostentābat et ūdō
(358)  turpia membra fimō. rīsit pater optimus ollī
(359)  et clipeum efferrī jussit, Didymāonis artīs,
(360)  Neptūnī sacrō Danaīs dē poste refīxum.
(361)  hōc juvenem ēgregium praestantī mūnere dōnat.
(362)  Post, ubi cōnfectī cursūs et dōna perēgit,
(363)  ‘nunc, sī cui virtūs animusque in pectore praesēns,
(364)  adsit et ēvīnctīs attollat bracchia palmīs’:
(365)  sīc ait, et geminum pugnae prōpōnit honōrem,
(366)  victōrī vēlātum aurō vittīsque juvencum,
(367)  ēnsem atque īnsignem galeam sōlācia victō.
(368)  nec mora; continuō vastīs cum vīribus effert
(369)  ōra Darēs magnōque virum sē murmure tollit,
(370)  sōlus quī Paridem solitus contendere contrā,
(371)  īdemque ad tumulum quō maximus occubat Hector
(372)  victōrem Būtēn immānī corpore, quī sē
(373)  Bēbryciā veniēns Amycī dē gente ferēbat,
(374)  perculit et fulvā moribundum extendit harēnā.
(375)  tālis prīma Darēs caput altum in proelia tollit,
(376)  ostenditque umerōs lātōs alternaque jactat
(377)  bracchia prōtendēns et verberat ictibus aurās.
(378)  quaeritur huic alius; nec quisquam ex agmine tantō
(379)  audet adīre virum manibusque indūcere caestūs.
(380)  ergō alacris cūnctōsque putāns excēdere palmā
(381)  Aenēae stetit ante pedēs, nec plūra morātus
(382)  tum laevā taurum cornū tenet atque ita fātur:
(383)  ‘nāte deā, sī nēmō audet sē crēdere pugnae,
(384)  quae fīnis standī? quō mē decet usque tenērī?
(385)  dūcere dōna jubē.’ cūnctī simul ōre fremēbant
(386)  Dardanidae reddīque virō prōmissa jubēbant.
(387)  Hīc gravis Entellum dictīs castīgat Acestēs,
(388)  proximus ut viridante torō cōnsēderat herbae:
(389)  ‘Entelle, hērōum quondam fortissime frūstrā,
(390)  tantane tam patiēns nūllō certāmine tollī
(391)  dōna sinēs? ubi nunc nōbīs deus ille, magister
(392)  nēquīquam memorātus, Eryx? ubi fāma per omnem
(393)  Trīnacriam et spolia illa tuīs pendentia tēctīs?’
(394)  ille sub haec: ‘nōn laudis amor nec glōria cessit
(395)  pulsa metū; sed enim gelidus tardante senectā
(396)  sanguis hebet, frīgentque effētae in corpore vīrēs.
(397)  sī mihi quae quondam fuerat quāque improbus iste
(398)  exsultat fīdēns, sī nunc foret illa juventās,
(399)  haud equidem pretiō inductus pulchrōque juvencō
(400)  vēnissem, nec dōna moror.’ sīc deinde locūtus
(401)  in medium geminōs immānī pondere caestūs
(402)  prōjēcit, quibus ācer Eryx in proelia suētus
(403)  ferre manum dūrōque intendere bracchia tergō.
(404)  obstipuēre animī: tantōrum ingentia septem
(405)  terga boum plumbō īnsūtō ferrōque rigēbant.
(406)  ante omnīs stupet ipse Darēs longēque recūsat,
(407)  magnanimusque Anchīsiadēs et pondus et ipsa
(408)  hūc illūc vinclōrum immēnsa volūmina versat.
(409)  tum senior tālīs referēbat pectore vōcēs:
(410)  ‘quid, sī quis caestūs ipsīus et Herculis arma
(411)  vīdisset trīstemque hōc ipsō in lītore pugnam?
(412)  haec germānus Eryx quondam tuus arma gerēbat
(413)  (sanguine cernis adhūc sparsōque īnfecta cerebrō),
(414)  hīs magnum Alcīdēn contrā stetit, hīs ego suētus,
(415)  dum melior vīrīs sanguis dabat, aemula necdum
(416)  temporibus geminīs cānēbat sparsa senectūs.
(417)  sed sī nostra Darēs haec Trōius arma recūsat
(418)  idque piō sedet Aenēae, probat auctor Acestēs,
(419)  aequēmus pugnās. Erycis tibi terga remittō
(420)  (solve metūs), et tū Trōjānōs exue caestūs.’
(421)  haec fātus duplicem ex umerīs rejēcit amictum
(422)  et magnōs membrōrum artūs, magna ossa lacertōsque
(423)  exuit atque ingēns mediā cōnsistit harēnā.
(424)  tum satus Anchīsā caestūs pater extulit aequōs
(425)  et paribus palmās ambōrum innexuit armīs.
(426)  cōnstitit in digitōs extemplō arrēctus uterque
(427)  bracchiaque ad superās interritus extulit aurās.
(428)  abdūxēre retrō longē capita ardua ab ictū
(429)  immiscentque manūs manibus pugnamque lacessunt,
(430)  ille pedum melior mōtū frētusque juventā,
(431)  hic membrīs et mōle valēns; sed tarda trementī
(432)  genua labant, vastōs quatit aeger anhēlitus artūs.
(433)  multa virī nēquīquam inter sē vulnera jactant,
(434)  multa cavō laterī ingeminant et pectore vastōs
(435)  dant sonitūs, erratque aurīs et tempora circum
(436)  crēbra manus, dūrō crepitant sub vulnere mālae.
(437)  stat gravis Entellus nīsūque immōtus eōdem
(438)  corpore tēla modō atque oculīs vigilantibus exit.
(439)  ille, velut celsam oppugnat quī mōlibus urbem
(440)  aut montāna sedet circum castella sub armīs,
(441)  nunc hōs, nunc illōs aditūs, omnemque pererrat
(442)  arte locum et variīs adsultibus inritus urget.
(443)  ostendit dextram īnsurgēns Entellus et altē
(444)  extulit, ille ictum venientem ā vertice vēlōx
(445)  praevīdit celerīque ēlāpsus corpore cessit;
(446)  Entellus vīrīs in ventum effūdit et ultrō
(447)  ipse gravis graviterque ad terram pondere vastō
(448)  concidit, ut quondam cava concidit aut Erymanthō
(449)  aut Īdā in magnā rādīcitus ēruta pīnus.
(450)  cōnsurgunt studiīs Teucrī et Trīnacria pūbēs;
(451)  it clāmor caelō prīmusque accurrit Acestēs
(452)  aequaevumque ab humō miserāns attollit amīcum.
(453)  at nōn tardātus cāsū neque territus hērōs
(454)  ācrior ad pugnam redit ac vim suscitat īrā;
(455)  tum pudor incendit vīrīs et cōnscia virtūs,
(456)  praecipitemque Darēn ārdēns agit aequore tōtō
(457)  nunc dextrā ingemināns ictūs, nunc ille sinistrā.
(458)  nec mora nec requiēs: quam multā grandine nimbī
(459)  culminibus crepitant, sīc dēnsīs ictibus hērōs
(460)  crēber utrāque manū pulsat versatque Darēta.
(461)  Tum pater Aenēās prōcēdere longius īrās
(462)  et saevīre animīs Entellum haud passus acerbīs,
(463)  sed fīnem imposuit pugnae fessumque Darēta
(464)  ēripuit mulcēns dictīs ac tālia fātur:
(465)  ‘īnfēlīx, quae tanta animum dēmentia cēpit?
(466)  nōn vīrīs aliās conversaque nūmina sentīs?
(467)  cēde deō.’ dīxitque et proelia vōce dirēmit.
(468)  ast illum fīdī aequālēs genua aegra trahentem
(469)  jactantemque utrōque caput crassumque cruōrem
(470)  ōre ējectantem mixtōsque in sanguine dentēs
(471)  dūcunt ad nāvīs; galeamque ēnsemque vocātī
(472)  accipiunt, palmam Entellō taurumque relinquunt.
(473)  hīc victor superāns animīs taurōque superbus
(474)  ‘nāte deā, vōsque haec’ inquit ‘cognōscite, Teucrī,
(475)  et mihi quae fuerint juvenālī in corpore vīrēs
(476)  et quā servētis revocātum ā morte Darēta.’
(477)  dīxit, et adversī contrā stetit ōra juvencī
(478)  quī dōnum astābat pugnae, dūrōsque reductā
(479)  lībrāvit dextrā media inter cornua caestūs
(480)  arduus, effrāctōque inlīsit in ossa cerebrō:
(481)  sternitur exanimisque tremēns prōcumbit humī bōs.
(482)  ille super tālīs effundit pectore vōcēs:
(483)  ‘hanc tibi, Eryx, meliōrem animam prō morte Darētis
(484)  persolvō; hīc victor caestūs artemque repōnō.’
(485)  Prōtinus Aenēās celerī certāre sagittā
(486)  invītat quī forte velint et praemia dīcit,
(487)  ingentīque manū mālum dē nāve Serestī
(488)  ērigit et volucrem trājectō in fūne columbam,
(489)  quō tendant ferrum, mālō suspendit ab altō.
(490)  convēnēre virī dējectamque aerea sortem
(491)  accēpit galea, et prīmus clāmōre secundō
(492)  Hyrtacidae ante omnīs exit locus Hippocoontis;
(493)  quem modo nāvālī Mnēstheus certāmine victor
(494)  cōnsequitur, viridī Mnēstheus ēvīnctus olīvā.
(495)  tertius Eurytiōn, tuus, ō clārissime, frāter,
(496)  Pandare, quī quondam jussus cōnfundere foedus
(497)  in mediōs tēlum torsistī prīmus Achīvōs.
(498)  extrēmus galeāque īmā subsēdit Acestēs,
(499)  ausus et ipse manū juvenum temptāre labōrem.
(500)  tum validīs flexōs incurvant vīribus arcūs
(501)  prō sē quisque virī et dēprōmunt tēla pharetrīs,
(502)  prīmaque per caelum nervō strīdente sagitta
(503)  Hyrtacidae juvenis volucrīs dīverberat aurās,
(504)  et venit adversīque īnfīgitur arbore mālī.
(505)  intremuit mālus timuitque exterrita pennīs
(506)  āles, et ingentī sonuērunt omnia plausū.
(507)  post ācer Mnēstheus adductō cōnstitit arcū
(508)  alta petēns, pariterque oculōs tēlumque tetendit.
(509)  ast ipsam miserandus avem contingere ferrō
(510)  nōn valuit; nōdōs et vincula līnea rūpit
(511)  quīs innexa pedem mālō pendēbat ab altō;
(512)  illa Notōs atque ātra volāns in nūbila fūgit.
(513)  tum rapidus, jamdūdum arcū contenta parātō
(514)  tēla tenēns, frātrem Eurytiōn in vōta vocāvit,
(515)  jam vacuō laetam caelō speculātus et ālīs
(516)  plaudentem nigrā fīgit sub nūbe columbam.
(517)  dēcidit exanimis vītamque relīquit in astrīs
(518)  aetheriīs fīxamque refert dēlāpsa sagittam.
(519)  Āmissā sōlus palmā superābat Acestēs,
(520)  quī tamen āeriās tēlum contendit in aurās
(521)  ostentāns artemque pater arcumque sonantem.
(522)  hīc oculīs subitum obicitur magnōque futūrum
(523)  auguriō mōnstrum; docuit post exitus ingēns
(524)  sēraque terrificī cecinērunt ōmina vātēs.
(525)  namque volāns liquidīs in nūbibus ārsit harundō
(526)  signāvitque viam flammīs tenuīsque recessit
(527)  cōnsūmpta in ventōs, caelō ceu saepe refīxa
(528)  trānscurrunt crīnemque volantia sīdera dūcunt.
(529)  attonitīs haesēre animīs superōsque precātī
(530)  Trīnacriī Teucrīque virī, nec maximus ōmen
(531)  abnuit Aenēās, sed laetum amplexus Acestēn
(532)  mūneribus cumulat magnīs ac tālia fātur:
(533)  ‘sūme, pater, nam tē voluit rēx magnus Olympī
(534)  tālibus auspiciīs exsortem dūcere honōrēs.
(535)  ipsius Anchīsae longaevī hoc mūnus habēbis,
(536)  crātēra impressum signīs, quem Thrācius ōlim
(537)  Anchīsae genitōrī in magnō mūnere Cisseus
(538)  ferre suī dederat monimentum et pignus amōris.’
(539)  sīc fātus cingit viridantī tempora laurō
(540)  et prīmum ante omnīs victōrem appellat Acestēn.
(541)  nec bonus Eurytiōn praelātō invīdit honōrī,
(542)  quamvīs sōlus avem caelō dējēcit ab altō.
(543)  proximus ingreditur dōnīs quī vincula rūpit,
(544)  extrēmus volucrī quī fīxit harundine mālum.
(545)  At pater Aenēās nōndum certāmine missō
(546)  cūstōdem ad sēsē comitemque impūbis Iūlī
(547)  Ēpytidēn vocat, et fīdam sīc fātur ad aurem:
(548)  ‘vāde age et Ascaniō, sī jam puerīle parātum
(549)  agmen habet sēcum cursūsque īnstrūxit equōrum,
(550)  dūcat avō turmās et sēsē ostendat in armīs
(551)  dīc’ ait. ipse omnem longō dēcēdere circō
(552)  īnfūsum populum et campōs jubet esse patentīs.
(553)  incēdunt puerī pariterque ante ōra parentum
(554)  frēnātīs lūcent in equīs, quōs omnis euntīs
(555)  Trīnacriae mīrāta fremit Trōjaeque juventūs.
(556)  omnibus in mōrem tōnsā coma pressa corōnā;
(557)  cornea bīna ferunt praefīxa hastīlia ferrō,
(558)  pars lēvīs umerō pharetrās; it pectore summō
(559)  flexilis obtortī per collum circulus aurī.
(560)  trēs equitum numerō turmae ternīque vagantur
(561)  ductōrēs; puerī bis sēnī quemque secūtī
(562)  agmine partītō fulgent paribusque magistrīs.
(563)  ūna aciēs juvenum, dūcit quam parvus ovantem
(564)  nōmen avī referēns Priamus, tua clāra, Polītē,
(565)  prōgeniēs, auctūra Italōs; quem Thrācius albīs
(566)  portat equus bicolor maculīs, vestīgia prīmī
(567)  alba pedis frontemque ostentāns arduus albam.
(568)  alter Atys, genus unde Atiī dūxēre Latīnī,
(569)  parvus Atys puerōque puer dīlēctus Iūlō.
(570)  extrēmus fōrmāque ante omnīs pulcher Iūlus
(571)  Sīdoniō est invectus equō, quem candida Dīdō
(572)  esse suī dederat monimentum et pignus amōris.
(573)  cētera Trīnacriīs pūbēs seniōris Acestae
(574)  fertur equīs.
(575)  excipiunt plausū pavidōs gaudentque tuentēs
(576)  Dardanidae, veterumque agnōscunt ōra parentum.
(577)  postquam omnem laetī cōnsessum oculōsque suōrum
(578)  lūstrāvēre in equīs, signum clāmōre parātīs
(579)  Ēpytidēs longē dedit īnsonuitque flagellō.
(580)  ollī discurrēre parēs atque agmina ternī
(581)  dīductīs solvēre chorīs, rūrsusque vocātī
(582)  convertēre viās īnfēstaque tēla tulēre.
(583)  inde aliōs ineunt cursūs aliōsque recursūs
(584)  adversī spatiīs, alternōsque orbibus orbīs
(585)  impediunt pugnaeque cient simulācra sub armīs;
(586)  et nunc terga fugā nūdant, nunc spīcula vertunt
(587)  īnfēnsī, factā pariter nunc pāce feruntur.
(588)  ut quondam Crētā fertur Labyrinthus in altā
(589)  parietibus textum caecīs iter ancipitemque
(590)  mīlle viīs habuisse dolum, quā signa sequendī
(591)  frangeret indēprēnsus et inremeābilis error;
(592)  haud aliō Teucrum nātī vestīgia cursū
(593)  impediunt texuntque fugās et proelia lūdō,
(594)  delphīnum similēs quī per maria ūmida nandō
(595)  Carpathium Libycumque secant.
(596)  hunc mōrem cursūs atque haec certāmina prīmus
(597)  Ascanius, Longam mūrīs cum cingeret Albam,
(598)  rettulit et prīscōs docuit celebrāre Latīnōs,
(599)  quō puer ipse modō, sēcum quō Trōia pūbēs;
(600)  Albānī docuēre suōs; hinc maxima porrō
(601)  accēpit Rōma et patrium servāvit honōrem;
(602)  Trōjaque nunc puerī, Trōjānum dīcitur agmen.
(603)  hāc celebrāta tenus sānctō certāmina patrī.
(604)  Hinc prīmum Fortūna fidem mūtāta novāvit.
(605)  dum variīs tumulō referunt sollemnia lūdīs,
(606)  Īrim dē caelō mīsit Sāturnia Jūnō
(607)  Īliacam ad classem ventōsque aspīrat euntī,
(608)  multa movēns necdum antīquum saturāta dolōrem.
(609)  illa viam celerāns per mīlle colōribus arcum
(610)  nūllī vīsa citō dēcurrit trāmite virgō.
(611)  cōnspicit ingentem concursum et lītora lūstrat
(612)  dēsertōsque videt portūs classemque relictam.
(613)  at procul in sōlā sēcrētae Trōades āctā
(614)  āmissum Anchīsēn flēbant, cūnctaeque profundum
(615)  pontum aspectābant flentēs. heu tot vada fessīs
(616)  et tantum superesse maris, vōx omnibus ūna;
(617)  urbem ōrant, taedet pelagī perferre labōrem.
(618)  ergō inter mediās sēsē haud ignāra nocendī
(619)  conicit et faciemque deae vestemque repōnit;
(620)  fit Beroē, Tmariī conjūnx longaeva Doryclī,
(621)  cui genus et quondam nōmen nātīque fuissent,
(622)  ac sīc Dardanidum mediam sē mātribus īnfert.
(623)  ‘ō miserae, quās nōn manus’ inquit ‘Achāica bellō
(624)  trāxerit ad lētum patriae sub moenibus! ō gēns
(625)  īnfēlīx, cui tē exitiō Fortūna reservat?
(626)  septima post Trōjae excidium jam vertitur aestās,
(627)  cum freta, cum terrās omnīs, tot inhospita saxa
(628)  sīderaque ēmēnsae ferimur, dum per mare magnum
(629)  Ītaliam sequimur fugientem et volvimur undīs.
(630)  hīc Erycis fīnēs frāternī atque hospes Acestēs:
(631)  quis prohibet mūrōs jacere et dare cīvibus urbem?
(632)  ō patria et raptī nēquīquam ex hoste penātēs,
(633)  nūllane jam Trōjae dīcentur moenia? nusquam
(634)  Hectoreōs amnīs, Xanthum et Simoenta, vidēbō?
(635)  quīn agite et mēcum īnfaustās exūrite puppīs.
(636)  nam mihi Cassandrae per somnum vātis imāgō
(637)  ārdentīs dare vīsa facēs: “hīc quaerite Trōjam;
(638)  hīc domus est” inquit “vōbīs.” jam tempus agī rēs,
(639)  nec tantīs mora prōdigiīs. ēn quattuor ārae
(640)  Neptūnō; deus ipse facēs animumque ministrat.’
(641)  haec memorāns prīma īnfēnsum vī corripit ignem
(642)  sublātāque procul dextrā cōnīxa coruscat
(643)  et jacit. arrēctae mentēs stupefactaque corda
(644)  Īliadum. hīc ūna ē multīs, quae maxima nātū,
(645)  Pyrgō, tot Priamī nātōrum rēgia nūtrīx:
(646)  ‘nōn Beroē vōbīs, nōn haec Rhoetēia, mātrēs,
(647)  est Doryclī conjūnx; dīvīnī signa decōris
(648)  ārdentīsque notāte oculōs, quī spīritus illī,
(649)  quī vultus vōcisque sonus vel gressus euntī.
(650)  ipsa egomet dūdum Beroēn dīgressa relīquī
(651)  aegram, indignantem tālī quod sōla carēret
(652)  mūnere nec meritōs Anchīsae īnferret honōrēs.’
(653)  haec effāta.
(654)  at mātrēs prīmō ancipitēs oculīsque malignīs
(655)  ambiguae spectāre ratēs miserum inter amōrem
(656)  praesentis terrae fātīsque vocantia rēgna,
(657)  cum dea sē paribus per caelum sustulit ālīs
(658)  ingentemque fugā secuit sub nūbibus arcum.
(659)  tum vērō attonitae mōnstrīs actaeque furōre
(660)  conclāmant, rapiuntque focīs penetrālibus ignem,
(661)  pars spoliant ārās, frondem ac virgulta facēsque
(662)  coniciunt. furit immissīs Volcānus habēnīs
(663)  trānstra per et rēmōs et pictās abiete puppīs.
(664)  Nūntius Anchīsae ad tumulum cuneōsque theātrī
(665)  incēnsās perfert nāvīs Eumēlus, et ipsī
(666)  respiciunt ātram in nimbō volitāre favīllam.
(667)  prīmus et Ascanius, cursūs ut laetus equestrīs
(668)  dūcēbat, sīc ācer equō turbāta petīvit
(669)  castra, nec exanimēs possunt retinēre magistrī.
(670)  ‘quis furor iste novus? quō nunc, quō tenditis’ inquit
(671)  ‘heu miserae cīvēs? nōn hostem inimīcaque castra
(672)  Argīvum, vestrās spēs ūritis. ēn, ego vester
(673)  Ascanius!’ galeam ante pedēs prōjēcit inānem,
(674)  quā lūdō indūtus bellī simulācra ciēbat.
(675)  accelerat simul Aenēās, simul agmina Teucrum.
(676)  ast illae dīversa metū per lītora passim
(677)  diffugiunt, silvāsque et sīcubi concava fūrtim
(678)  saxa petunt; piget inceptī lūcisque, suōsque
(679)  mūtātae agnōscunt excussaque pectore Jūnō est.
(680)  Sed nōn idcircō flamma atque incendia vīrīs
(681)  indomitās posuēre; ūdō sub rōbore vīvit
(682)  stuppa vomēns tardum fūmum, lentusque carīnās
(683)  ēst vapor et tōtō dēscendit corpore pestis,
(684)  nec vīrēs hērōum īnfūsaque flūmina prōsunt.
(685)  tum pius Aenēās umerīs abscindere vestem
(686)  auxiliōque vocāre deōs et tendere palmās:
(687)  ‘Juppiter omnipotēns, sī nōndum exōsus ad ūnum
(688)  Trōjānōs, sī quid pietās antīqua labōrēs
(689)  respicit hūmānōs, dā flammam ēvādere classī
(690)  nunc, pater, et tenuīs Teucrum rēs ēripe lētō.
(691)  vel tū, quod superest, īnfēstō fulmine mortī,
(692)  sī mereor, dēmitte tuāque hīc obrue dextrā.’
(693)  vix haec ēdiderat cum effūsīs imbribus ātra
(694)  tempestās sine mōre furit tonitrūque tremēscunt
(695)  ardua terrārum et campī; ruit aethere tōtō
(696)  turbidus imber aquā dēnsīsque nigerrimus Austrīs,
(697)  implenturque super puppēs, sēmusta madēscunt
(698)  rōbora, restīnctus dōnec vapor omnis et omnēs
(699)  quattuor āmissīs servātae ā peste carīnae.
(700)  At pater Aenēās cāsū concussus acerbō
(701)  nunc hūc ingentīs, nunc illūc pectore cūrās
(702)  mūtābat versāns, Siculīsne resīderet arvīs
(703)  oblītus fātōrum, Italāsne capesseret ōrās.
(704)  tum senior Nautēs, ūnum Trītōnia Pallas
(705)  quem docuit multāque īnsignem reddidit arte
(706)  haec respōnsa dabat, vel quae portenderet īra
(707)  magna deum vel quae fātōrum posceret ōrdō;
(708)  isque hīs Aenēān sōlātus vōcibus īnfit:
(709)  ‘nāte deā, quō fāta trahunt retrahuntque sequāmur;
(710)  quidquid erit, superanda omnis fortūna ferendō est.
(711)  est tibi Dardanius dīvīnae stirpis Acestēs:
(712)  hunc cape cōnsiliīs socium et conjunge volentem,
(713)  huic trāde āmissīs superant quī nāvibus et quōs
(714)  pertaesum magnī inceptī rērumque tuārum est.
(715)  longaevōsque senēs ac fessās aequore mātrēs
(716)  et quidquid tēcum invalidum metuēnsque perīclī est
(717)  dēlige, et hīs habeant terrīs sine moenia fessī;
(718)  urbem appellābunt permissō nōmine Acestam.’
(719)  Tālibus incēnsus dictīs seniōris amīcī
(720)  tum vērō in cūrās animō dīdūcitur omnīs;
(721)  et Nox ātra polum bīgīs subvecta tenēbat.
(722)  vīsa dehinc caelō faciēs dēlāpsa parentis
(723)  Anchīsae subitō tālīs effundere vōcēs:
(724)  ‘nāte, mihī vītā quondam, dum vīta manēbat,
(725)  cāre magis, nāte Īliacīs exercite fātīs,
(726)  imperiō Jovis hūc veniō, quī classibus ignem
(727)  dēpulit, et caelō tandem miserātus ab altō est.
(728)  cōnsiliīs pārē quae nunc pulcherrima Nautēs
(729)  dat senior; lēctōs juvenēs, fortissima corda,
(730)  dēfer in Ītaliam. gēns dūra atque aspera cultū
(731)  dēbellanda tibī Latiō est. Dītis tamen ante
(732)  īnfernās accēde domōs et Averna per alta
(733)  congressūs pete, nāte, meōs. nōn mē impia namque
(734)  Tartara habent, trīstēs umbrae, sed amoena piōrum
(735)  concilia Ēlysiumque colō. hūc casta Sibylla
(736)  nigrārum multō pecudum tē sanguine dūcet.
(737)  tum genus omne tuum et quae dentur moenia discēs.
(738)  jamque valē; torquet mediōs Nox ūmida cursūs
(739)  et mē saevus equīs Oriēns adflāvit anhēlīs.’
(740)  dīxerat et tenuīs fūgit ceu fūmus in aurās.
(741)  Aenēās ‘quō deinde ruis? quō prōripis?’ inquit,
(742)  ‘quem fugis? aut quis tē nostrīs complexibus arcet?’
(743)  haec memorāns cinerem et sōpītōs suscitat ignīs,
(744)  Pergameumque Larem et cānae penetrālia Vestae
(745)  farre piō et plēnā supplex venerātur acerrā.
(746)  Extemplō sociōs prīmumque accersit Acestēn
(747)  et Jovis imperium et cārī praecepta parentis
(748)  ēdocet et quae nunc animō sententia cōnstet.
(749)  haud mora cōnsiliīs, nec jussa recūsat Acestēs:
(750)  trānscrībunt urbī mātrēs populumque volentem
(751)  dēpōnunt, animōs nīl magnae laudis egentīs.
(752)  ipsī trānstra novant flammīsque ambēsa repōnunt
(753)  rōbora nāvigiīs, aptant rēmōsque rudentīsque,
(754)  exiguī numerō, sed bellō vīvida virtūs.
(755)  intereā Aenēās urbem dēsignat arātrō
(756)  sortīturque domōs; hoc Īlium et haec loca Trōjam
(757)  esse jubet. gaudet rēgnō Trōjānus Acestēs
(758)  indīcitque forum et patribus dat jūra vocātīs.
(759)  tum vīcīna astrīs Erycīnō in vertice sēdēs
(760)  fundātur Venerī Īdaliae, tumulōque sacerdōs
(761)  ac lūcus lātē sacer additur Anchīsēō.
(762)  Jamque diēs epulāta novem gēns omnis, et ārīs
(763)  factus honōs: placidī strāvērunt aequora ventī
(764)  crēber et aspīrāns rūrsus vocat Auster in altum.
(765)  exoritur prōcurva ingēns per lītora flētus;
(766)  complexī inter sē noctemque diemque morantur.
(767)  ipsae jam mātrēs, ipsī, quibus aspera quondam
(768)  vīsa maris faciēs et nōn tolerābile nōmen,
(769)  īre volunt omnemque fugae perferre labōrem.
(770)  quōs bonus Aenēās dictīs sōlātur amīcīs
(771)  et cōnsanguineō lacrimāns commendat Acestae.
(772)  trīs Erycī vitulōs et Tempēstātibus agnam
(773)  caedere deinde jubet solvīque ex ōrdine fūnem.
(774)  ipse caput tōnsae foliīs ēvīnctus olīvae
(775)  stāns procul in prōrā pateram tenet, extaque salsōs
(776)  prōicit in flūctūs ac vīna liquentia fundit.
(777)  certātim sociī feriunt mare et aequora verrunt;
(778)  prōsequitur surgēns ā puppī ventus euntīs.
(779)  At Venus intereā Neptūnum exercita cūrīs
(780)  adloquitur tālīsque effundit pectore questūs:
(781)  ‘Jūnōnis gravis īra neque exsaturābile pectus
(782)  cōgunt mē, Neptūne, precēs dēscendere in omnīs;
(783)  quam nec longa diēs pietās nec mītigat ūlla,
(784)  nec Jovis imperiō fātīsque īnfrācta quiēscit.
(785)  nōn mediā dē gente Phrygum exēdisse nefandīs
(786)  urbem odiīs satis est nec poenam traxe per omnem
(787)  rēliquiās Trōjae: cinerēs atque ossa perēmptae
(788)  īnsequitur. causās tantī sciat illa furōris.
(789)  ipse mihī nūper Libycīs tū testis in undīs
(790)  quam mōlem subitō excierit: maria omnia caelō
(791)  miscuit Aeoliīs nēquīquam frēta procellīs,
(792)  in rēgnīs hoc ausa tuīs.
(793)  per scelus ecce etiam Trōjānīs mātribus āctīs
(794)  exussit foedē puppīs et classe subēgit
(795)  āmissā sociōs ignōtae linquere terrae.
(796)  quod superest, ōrō, liceat dare tūta per undās
(797)  vēla tibī, liceat Laurentem attingere Thybrim,
(798)  sī concessa petō, sī dant ea moenia Parcae.’
(799)  tum Sāturnius haec domitor maris ēdidit altī:
(800)  ‘fās omne est, Cytherēa, meīs tē fīdere rēgnīs,
(801)  unde genus dūcis. meruī quoque; saepe furōrēs
(802)  compressī et rabiem tantam caelīque marisque.
(803)  nec minor in terrīs, Xanthum Simoentaque testor,
(804)  Aenēae mihi cūra tuī. cum Trōia Achillēs
(805)  exanimāta sequēns impingeret agmina mūrīs,
(806)  mīlia multa daret lētō, gemerentque replētī
(807)  amnēs nec reperīre viam atque ēvolvere posset
(808)  in mare sē Xanthus, Pēlīdae tunc ego fortī
(809)  congressum Aenēān nec dīs nec vīribus aequīs
(810)  nūbe cavā rapuī, cuperem cum vertere ab īmō
(811)  strūcta meīs manibus perjūrae moenia Trōjae.
(812)  nunc quoque mēns eadem perstat mihi; pelle timōrēs.
(813)  tūtus, quōs optās, portūs accēdet Avernī.
(814)  ūnus erit tantum āmissum quem gurgite quaerēs;
(815)  ūnum prō multīs dabitur caput.’
(816)  hīs ubi laeta deae permulsit pectora dictīs,
(817)  jungit equōs aurō genitor, spūmantiaque addit
(818)  frēna ferīs manibusque omnīs effundit habēnās.
(819)  caeruleō per summa levis volat aequora currū;
(820)  subsīdunt undae tumidumque sub axe tonantī
(821)  sternitur aequor aquīs, fugiunt vastō aethere nimbī.
(822)  tum variae comitum faciēs, immānia cētē,
(823)  et senior Glaucī chorus Īnōusque Palaemōn
(824)  Trītōnesque citī Phorcīque exercitus omnis;
(825)  laeva tenet Thetis et Melitē Panopēaque virgō,
(826)  Nīsaeē Spīōque Thalīaque Cȳmodocēque.
(827)  Hīc patris Aenēae suspēnsam blanda vicissim
(828)  gaudia pertemptant mentem; jubet ōcius omnīs
(829)  attollī mālōs, intendī bracchia vēlīs.
(830)  ūnā omnēs fēcēre pedem pariterque sinistrōs,
(831)  nunc dextrōs solvēre sinūs; ūnā ardua torquent
(832)  cornua dētorquentque; ferunt sua flāmina classem.
(833)  prīnceps ante omnīs dēnsum Palinūrus agēbat
(834)  agmen; ad hunc aliī cursum contendere jussī.
(835)  jamque ferē mediam caelī Nox ūmida mētam
(836)  contigerat, placidā laxābant membra quiēte
(837)  sub rēmīs fūsī per dūra sedīlia nautae,
(838)  cum levis aetheriīs dēlāpsus Somnus ab astrīs
(839)  āera dīmōvit tenebrōsum et dispulit umbrās,
(840)  tē, Palinūre, petēns, tibi somnia trīstia portāns
(841)  īnsontī; puppīque deus cōnsēdit in altā
(842)  Phorbantī similis funditque hās ōre loquēlās:
(843)  ‘Īasidē Palinūre, ferunt ipsa aequora classem,
(844)  aequātae spīrant aurae, datur hōra quiētī.
(845)  pōne caput fessōsque oculōs fūrāre labōrī.
(846)  ipse ego paulisper prō tē tua mūnera inībō.’
(847)  cui vix attollēns Palinūrus lūmina fātur:
(848)  ‘mēne salis placidī vultum flūctūsque quiētōs
(849)  ignōrāre jubēs? mēne huic cōnfīdere mōnstrō?
(850)  Aenēān crēdam (quid enim?) fallācibus aurīs
(851)  et caelī totiēns dēceptus fraude serēnī?’
(852)  tālia dicta dabat, clāvumque adfīxus et haerēns
(853)  nusquam āmittēbat oculōsque sub astra tenēbat.
(854)  ecce deus rāmum Lēthaeō rōre madentem
(855)  vīque sopōrātum Stygiā super utraque quassat
(856)  tempora, cūnctantīque natantia lūmina solvit.
(857)  vix prīmōs inopīna quiēs laxāverat artūs,
(858)  et super incumbēns cum puppis parte revulsā
(859)  cumque gubernāclō liquidās prōjēcit in undās
(860)  praecipitem ac sociōs nēquīquam saepe vocantem;
(861)  ipse volāns tenuīs sē sustulit āles ad aurās.
(862)  currit iter tūtum nōn sētius aequore classis
(863)  prōmissīsque patris Neptūnī interrita fertur.
(864)  jamque adeō scopulōs Sīrēnum advecta subībat,
(865)  difficilīs quondam multōrumque ossibus albōs
(866)  (tum rauca adsiduō longē sale saxa sonābant),
(867)  cum pater āmissō fluitantem errāre magistrō
(868)  sēnsit, et ipse ratem nocturnīs rēxit in undīs
(869)  multa gemēns cāsūque animum concussus amīcī:
(870)  ‘ō nimium caelō et pelagō cōnfīse serēnō,
(871)  nūdus in ignōtā, Palinūre, jacēbis harēnā.’
