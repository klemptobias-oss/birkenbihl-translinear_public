(1)  Prōtinus āeriī mellis caelestia dōna
(2)  exsequar: hanc etiam, Maecēnās, adspice partem.
(3)  Admīranda tibī levium spectācula rērum
(4)  magnanimōsque ducēs tōtīusque ōrdine gentis
(5)  mōrēs et studia et populōs et proelia dīcam.
(6)  In tenuī labor; at tenuis nōn glōria, sī quem
(7)  nūmina laeva sinunt auditque vocātus Apollō.
(8)  Prīncipiō sēdēs apibus statiōque petenda,
(9)  quō neque sit ventīs aditus— nam pābula ventī
(10)  ferre domum prohibent neque ovēs haedīque petulcī
(11)  flōribus īnsultent aut errāns būcula campō
(12)  dēcutiat rōrem et surgentēs atterat herbās.
(13)  Absint et pictī squālentia terga lacertī
(14)  pinguibus ā stabulīs meropēsque aliaeque volucrēs
(15)  et manibus Procnē pectus signāta cruentīs;
(16)  omnia nam lātē vastant ipsāsque volantēs
(17)  ōre ferunt dulcem nīdīs immītibus ēscam.
(18)  At liquidī fontēs et stāgna virentia muscō
(19)  adsint et tenuis fugiēns per grāmina rīvus,
(20)  palmaque vestibulum aut ingēns oleaster inumbret,
(21)  ut, cum prīma novī dūcent exāmina rēgēs
(22)  vēre suō lūdetque favīs ēmissa juventūs,
(23)  vīcīna invītet dēcēdere rīpa calōrī,
(24)  obviaque hospitiīs teneat frondentibus arbōs.
(25)  In medium, seu stābit iners seu prōfluet ūmor,
(26)  trānsversās salicēs et grandia conice saxa,
(27)  pontibus ut crēbrīs possint cōnsistere et ālās
(28)  pandere ad aestīvum sōlem, sī forte morantēs
(29)  sparserit aut praeceps Neptūnō immerserit Eurus.
(30)  Haec circum casiae viridēs et olentia lātē
(31)  serpylla et graviter spīrantis cōpia thymbrae
(32)  flōreat inriguumque bibant violāria fontem.
(33)  Ipsa autem, seu corticibus tibi sūta cavātīs,
(34)  seu lentō fuerint alvāria vīmine texta,
(35)  angustōs habeant aditūs: nam frīgore mella
(36)  cōgit hiems, eademque calor liquefacta remittit.
(37)  Utraque vīs apibus pariter metuenda; neque illae
(38)  nēquīquam in tēctīs certātim tenuia cēra
(39)  spīrāmenta linunt fūcōque et flōribus ōrās
(40)  explent collēctumque haec ipsa ad mūnera glūten
(41)  et viscō et Phrygiae servant pice lentius Īdae.
(42)  Saepe etiam effossīs, sī vēra est fāma, latebrīs
(43)  sub terrā fōvēre larem, penitusque repertae
(44)  pūmicibusque cavīs exēsaeque arboris antrō.
(45)  Tū tamen et lēvī rīmōsa cubīlia līmō
(46)  ungue fovēns circum et rārās superinice frondēs.
(47)  Neu propius tēctīs taxum sine, nēve rubentēs
(48)  ūre focō cancrōs, altae neu crēde palūdī,
(49)  aut ubi odor caenī gravis aut ubi concava pulsū
(50)  saxa sonant vōcisque offēnsa resultat imāgō.
(51)  Quod superest, ubi pulsam hiemem sōl aureus ēgit
(52)  sub terrās caelumque aestīvā lūce reclūsit,
(53)  illae continuō saltūs silvāsque peragrant
(54)  purpureōsque metunt flōrēs et flūmina lībant
(55)  summa levēs. Hinc nescio quā dulcēdine laetae
(56)  prōgeniem nīdōsque fovent, hinc arte recentēs
(57)  excūdunt cērās et mella tenācia fingunt.
(58)  Hinc ubi jam ēmissum caveīs ad sīdera caelī
(59)  nāre per aestātem liquidam suspexeris agmen
(60)  obscūramque trahī ventō mīrābere nūbem,
(61)  contemplātor: aquās dulcēs et frondea semper
(62)  tēcta petunt. Hūc tū jussōs adsperge sapōrēs,
(63)  trīta melisphylla et cērinthae ignōbile grāmen,
(64)  tinnītūsque ciē et Matris quate cymbala circum.
(65)  ipsae cōnsīdent medicātīs sēdibus, ipsae
(66)  intima mōre suō sēsē in cūnābula condent.
(67)  Sīn autem ad pugnam exierint, nam saepe duōbus
(68)  rēgibus incessit magnō discordia mōtū,
(69)  continuōque animōs vulgī et trepidantia bellō
(70)  corda licet longē praescīscere; namque morantēs
(71)  Mārtius ille aeris raucī canor increpat et vōx
(72)  audītur frāctōs sonitūs imitāta tubārum;
(73)  tum trepidae inter sē coeunt pennīsque coruscant
(74)  spīculaque exacuunt rōstrīs aptantque lacertōs
(75)  et circā rēgem atque ipsa ad praetōria dēnsae
(76)  miscentur magnīsque vocant clāmōribus hostem.
(77)  Ergō ubi vēr nactae sūdum campōsque patentēs,
(78)  ērumpunt portīs; concurritur, aethere in altō
(79)  fit sonitus, magnum mixtae glomerantur in orbem
(80)  praecipitēsque cadunt; nōn dēnsior āere grandō,
(81)  nec dē concussā tantum pluit īlice glandis.
(82)  ipsī per mediās aciēs īnsignibus ālīs
(83)  ingentēs animōs angustō in pectore versant,
(84)  usque adeō obnīxī nōn cēdere, dum gravis aut hōs
(85)  aut hōs versa fugā victor dare terga subēgit.
(86)  Hī mōtūs animōrum atque haec certāmina tanta
(87)  pulveris exiguī jactū compressa quiescent.
(88)  Vērum ubi ductōrēs aciē revocāveris ambō,
(89)  dēterior quī vīsus, eum, nē prōdigus obsit,
(90)  dēde necī; melior vacuā sine rēgnet in aulā.
(91)  Alter erit maculīs aurō squālentibus ārdēns;
(92)  nam duo sunt genera: hic melior, īnsignis et ōre
(93)  et rutilīs clārus squāmīs, ille horridus alter
(94)  dēsidiā lātamque trahēns inglōrius alvum.
(95)  Ut bīnae rēgum faciēs, ita corpora plēbis.
(96)  Namque aliae turpēs horrent, ceu pulvere ab altō
(97)  cum venit et siccō terram spuit ōre viātor
(98)  āridus; ēlūcent aliae et fulgōre coruscant
(99)  ārdentēs aurō et paribus lita corpora guttīs.
(100)  Haec potior subolēs, hinc caelī tempore certō
(101)  dulcia mella premēs, nec tantum dulcia, quantum
(102)  et liquida et dūrum Bacchī domitūra sapōrem.
(103)  At cum incerta volant caelōque exāmina lūdunt
(104)  contemnuntque favōs et frīgida tēcta relinquunt,
(105)  īnstabilēs animōs lūdō prohibēbis inānī.
(106)  Nec magnus prohibēre labor: tū rēgibus ālās
(107)  ēripe; nōn illīs quisquam cūnctantibus altum
(108)  īre iter aut castrīs audēbit vellere signa.
(109)  Invītent croceīs hālantēs flōribus hortī
(110)  et cūstōs fūrum atque avium cum falce salignā
(111)  Hellēspontiacī servet tūtēla Priāpī.
(112)  Ipse thymum pīnōsque ferēns dē montibus altīs
(113)  tēcta serat lātē circum, cui tālia cūrae;
(114)  ipse labōre manum dūrō terat, ipse ferācēs
(115)  fīgat humō plantās et amīcōs inriget imbrēs.
(116)  Atque equidem, extrēmō nī jam sub fīne labōrum
(117)  vēla traham et terrīs festīnem advertere prōram,
(118)  forsitan et, pinguēs hortōs quae cūra colendī
(119)  ōrnāret, canerem, biferīque rosāria Paestī,
(120)  quōque modō pōtīs gaudērent intiba rīvīs
(121)  et viridēs apiō rīpae, tortusque per herbam
(122)  crēsceret in ventrem cucumis; nec sēra comantem
(123)  narcissum aut flexī tacuissem vīmen acanthī
(124)  pallentēsque hederās et amantēs lītora myrtōs.
(125)  Namque sub Oebaliae meminī mē turribus arcis,
(126)  quā niger ūmectat flāventia culta Galaesus,
(127)  Cōrycium vīdisse senem, cui pauca relictī
(128)  jūgera rūris erant, nec fertilis illa juvencīs
(129)  nec pecorī opportūna seges nec commoda Bacchō.
(130)  Hic rārum tamen in dūmīs olus albaque circum
(131)  līlia verbēnāsque premēns vescumque papāver
(132)  rēgum aequābat opēs animīs sērāque revertēns
(133)  nocte domum dapibus mēnsās onerābat inēmptīs.
(134)  Prīmus vēre rosam atque autumnō carpere pōma,
(135)  et cum trīstis hiems etiamnum frīgore saxa
(136)  rumperet et glaciē cursūs frēnāret aquārum,
(137)  ille comam mollis jam tondēbat hyacinthī
(138)  aestātem increpitāns sēram Zephyrōsque morantēs.
(139)  Ergō apibus fētīs īdem atque exāmine multō
(140)  prīmus abundāre et spūmantia cōgere pressīs
(141)  mella favīs; illī tiliae atque ūberrima pīnus,
(142)  quotque in flōre novō pōmīs sē fertilis arbōs
(143)  induerat, totidem autumnō mātūra tenēbat.
(144)  Ille etiam sērās in versum distulit ulmōs
(145)  ēdūramque pirum et spīnōs jam prūna ferentēs
(146)  jamque ministrantem platanum pōtantibus umbrās.
(147)  Vērum haec ipse equidem spatiīs exclūsus inīquīs
(148)  praetereō atque aliīs post mē memoranda relinquō.
(149)  Nunc age, nātūrās apibus quās Juppiter ipse
(150)  addidit, expediam, prō quā mercēde canōrōs
(151)  Cūrētum sonitūs crepitantiaque aera secūtae
(152)  Dictaeō caelī rēgem pāvēre sub antrō.
(153)  Sōlae commūnēs nātōs, cōnsortia tēcta
(154)  urbis habent magnīsque agitant sub lēgibus aevum,
(155)  et patriam sōlae et certōs nōvēre penātēs,
(156)  ventūraeque hiemis memorēs aestāte labōrem
(157)  experiuntur et in medium quaesīta repōnunt.
(158)  Namque aliae vīctū invigilant et foedere pactō
(159)  exercentur agrīs; pars intrā saepta domōrum
(160)  Narcissī lacrimam et lentum dē cortice glūten
(161)  prīma favīs pōnunt fundāmina, deinde tenācēs
(162)  suspendunt cērās: aliae spem gentis adultōs
(163)  ēdūcunt fētūs, aliae pūrissima mella
(164)  stīpant et liquidō distendunt nectare cellās.
(165)  Sunt quibus ad portās cecidit cūstōdia sortī,
(166)  inque vicem speculantur aquās et nūbila caelī
(167)  aut onera accipiunt venientum aut agmine factō
(168)  ignāvum fūcōs pecus ā praesēpibus arcent.
(169)  Fervet opus, redolentque thymō frāgrantia mella.
(170)  ac velutī lentīs Cyclōpes fulmina massīs
(171)  cum properant, aliī taurīnīs follibus aurās
(172)  accipiunt redduntque, aliī strīdentia tingunt
(173)  aera lacū; gemit impositīs incūdibus Aetna;
(174)  illī inter sēsē magnā vī bracchia tollunt
(175)  in numerum versantque tenācī forcipe ferrum:
(176)  nōn aliter, sī parva licet compōnere magnīs,
(177)  Cecropiās innātus apēs amor urget habendī,
(178)  mūnere quamque suō. Grandaevīs oppida cūrae
(179)  et mūnīre favōs et daedala fingere tēcta.
(180)  At fessae multā referunt sē nocte minōrēs,
(181)  crūra thymō plēnae; pāscuntur et arbuta passim
(182)  et glaucās salicēs casiamque crocumque rubentem
(183)  et pinguem tiliam et ferrūgineōs hyacinthōs.
(184)  Omnibus ūna quiēs operum, labor omnibus ūnus:
(185)  māne ruunt portīs; nusquam mora; rūrsus eāsdem
(186)  vesper ubi ē pāstū tandem dēcēdere campīs
(187)  admonuit, tum tēcta petunt, tum corpora cūrant;
(188)  fit sonitus, mussantque ōrās et līmina circum.
(189)  Post, ubi jam thalamīs sē composuēre, silētur
(190)  in noctem fessōsque sopor suus occupat artūs.
(191)  Nec vērō ā stabulīs pluviā impendente recēdunt
(192)  longius aut crēdunt caelō adventantibus Eurīs,
(193)  sed circum tūtae sub moenibus urbis aquantur,
(194)  excursūsque brevēs temptant et saepe lapillōs,
(195)  ut cumbae īnstabilēs flūctū jactante saburram,
(196)  tollunt, hīs sēsē per inānia nūbila lībrant.
(197)  Illum adeō placuisse apibus mīrābere mōrem,
(198)  quod neque concubitū indulgent nec corpora sēgnēs
(199)  in Venerem solvunt aut fētūs nīxibus ēdunt:
(200)  vērum ipsae ē foliīs nātōs, ē suāvibus herbīs
(201)  ōre legunt, ipsae rēgem parvōsque Quirītēs
(202)  sufficiunt aulāsque et cērea rēgna refīgunt.
(203)  Saepe etiam dūrīs errandō in cōtibus ālās
(204)  attrīvēre ultrōque animam sub fasce dedēre:
(205)  tantus amor flōrum et generandī glōria mellis.
(206)  Ergō ipsās quamvīs angustī terminus aevī
(207)  excipiat, neque enim plūs septima dūcitur aestās,
(208)  at genus immortāle manet multōsque per annōs
(209)  stat fortūna domūs et avī numerantur avōrum.
(210)  Praetereā rēgem nōn sīc Aegyptus et ingēns
(211)  Lȳdia nec populī Parthōrum aut Mēdus Hydaspēs
(212)  observant. Rēge incolumī mēns omnibus ūna est;
(213)  āmissō rūpēre fidem cōnstrūctaque mella
(214)  dīripuēre ipsae et crātēs solvēre favōrum.
(215)  Ille operum cūstōs, illum admīrantur et omnēs
(216)  circumstant fremitū dēnsō stīpantque frequentēs
(217)  et saepe attollunt umerīs et corpora bellō
(218)  objectant pulchramque petunt per vulnera mortem.
(219)  Hīs quīdam signīs atque haec exempla secūtī
(220)  esse apibus partem dīvīnae mentis et haustūs
(221)  aetheriōs dīxēre; deum namque īre per omnēs
(222)  terrāsque tractūsque maris caelumque profundum.
(223)  Hinc pecudēs, armenta, virōs, genus omne ferārum,
(224)  quemque sibī tenuēs nāscentem arcessere vītās;
(225)  scīlicet hūc reddī deinde ac resolūta referrī
(226)  omnia nec mortī esse locum, sed vīva volāre
(227)  sīderis in numerum atque altō succēdere caelō.
(228)  Sīquandō sēdem angustam servātaque mella
(229)  thēsaurīs relinēs, prius haustū sparsus aquārum
(230)  ōra fovē fūmōsque manū praetende sequācēs.
(231)  Bis gravidōs cōgunt fētūs, duo tempora messis,
(232)  Tāygetē simul ōs terrīs ostendit honestum
(233)  Plēas et Ōceanī sprētōs pede reppulit amnēs,
(234)  aut eadem sīdus fugiēns ubi Piscis aquōsī
(235)  trīstior hībernās caelō dēscendit in undās.
(236)  Illīs īra modum suprā est, laesaeque venēnum
(237)  morsibus īnspīrant et spīcula caeca relinquunt
(238)  adfīxae vēnīs animāsque in vulnere pōnunt.
(239)  Sīn dūram metuēs hiemem parcēsque futūrō
(240)  contūnsōsque animōs et rēs miserābere frāctās,
(241)  at suffīre thymō cērāsque recīdere inānēs
(242)  quis dubitet? nam saepe favōs ignōtus adēdit
(243)  stēlliō et lūcifugīs congesta cubīlia blattīs
(244)  immūnisque sedēns aliēna ad pābula fūcus
(245)  aut asper crābrō imparibus sē immiscuit armīs,
(246)  aut dīrum tiniae genus, aut invīsa Minervae
(247)  laxōs in foribus suspendit arānea cassēs.
(248)  Quō magis exhaustae fuerint, hōc ācrius omnēs
(249)  incumbent generis lāpsī sarcīre ruīnās
(250)  complēbuntque forōs et flōribus horrea texent.
(251)  Sī vērō, quoniam cāsūs apibus quoque nostrōs
(252)  vīta tulit, trīstī languēbunt corpora morbō—
(253)  quod jam nōn dubiīs poteris cognōscere signīs:
(254)  continuō est aegrīs alius color, horrida vultum
(255)  dēfōrmat maciēs, tum corpora lūce carentum
(256)  exportant tēctīs et trīstia fūnera dūcunt;
(257)  aut illae pedibus cōnexae ad līmina pendent,
(258)  aut intus clausīs cūnctantur in aedibus, omnēs
(259)  ignāvaeque famē et contractō frīgore pigrae.
(260)  Tum sonus audītur gravior, tractimque susurrant,
(261)  frīgidus ut quondam silvīs immurmurat Auster,
(262)  ut mare sollicitum strīdit refluentibus undīs,
(263)  aestuat ut clausīs rapidus fornācibus ignis:
(264)  hīc jam galbaneōs suādēbō incendere odōrēs
(265)  mellaque harundineīs īnferre canālibus, ultrō
(266)  hortantem et fessās ad pābula nōta vocantem.
(267)  Prōderit et tūnsum gallae admiscēre sapōrem
(268)  Ārentēsque rosās aut ignī pinguia multō
(269)  dēfruta vel psithiā passōs dē vīte racēmōs
(270)  Cecropiumque thymum et grave olentia centaurēa.
(271)  Est etiam flōs in prātīs, cui nōmen amellō
(272)  fēcēre agricolae, facilis quaerentibus herba;
(273)  namque ūnō ingentem tollit dē caespite silvam,
(274)  aureus ipse, sed in foliīs, quae plūrima circum
(275)  funduntur, violae sublūcet purpura nigrae;
(276)  saepe deum nexīs ōrnātae torquibus ārae;
(277)  asper in ōre sapor; tōnsīs in vallibus illum
(278)  pāstōrēs et curva legunt prope flūmina Mellae.
(279)  Hujus odōrātō rādīcēs incoque Bacchō
(280)  pābulaque in foribus plēnīs adpōne canistrīs.
(281)  Sed sīquem prōlēs subitō dēfēcerit omnis,
(282)  nec genus unde novae stirpis revocētur habēbit,
(283)  tempus et Arcadiī memoranda inventa magistrī
(284)  pandere, quōque modō caesīs jam saepe juvencīs
(285)  īnsincērus apēs tulerit cruor. Altius omnem
(286)  expediam prīmā repetēns ab orīgine fāmam.
(287)  Nam quā Pellaeī gēns fortūnāta Canōpī
(288)  accolit effūsō stāgnantem flūmine Nīlum
(289)  et circum pictīs vehitur sua rūra phasēlīs,
(290)  quāque pharetrātae vīcīnia Persidis urget,
(291)  et viridem Aegyptum nigrā fēcundat harēnā,
(292)  et dīversa ruēns septem discurrit in ōra
(293)  usque colōrātīs amnis dēvexus ab Indīs
(294)  omnis in hāc certam regiō jacit arte salūtem.
(295)  Exiguus prīmum atque ipsōs contractus in ūsūs
(296)  ēligitur locus; hunc angustīque imbrice tēctī
(297)  parietibusque premunt artīs et quattuor addunt,
(298)  quattuor ā ventīs oblīquā lūce fenestrās.
(299)  Tum vitulus bīmā curvāns jam cornua fronte
(300)  quaeritur; huic geminae nārēs et spīritus ōris
(301)  multa reluctantī obstruitur, plāgīsque perēmptō
(302)  tūnsa per integram solvuntur vīscera pellem.
(303)  Sīc positum in clausō linquunt et rāmea costīs
(304)  subiciunt fragmenta, thymum casiāsque recentēs.
(305)  Hoc geritur Zephyrīs prīmum impellentibus undās,
(306)  ante novīs rubeant quam prāta colōribus, ante
(307)  garrula quam tignīs nīdum suspendat hirundō.
(308)  Intereā tenerīs tepefactus in ossibus ūmor
(309)  aestuat et vīsenda modīs animālia mīrīs,
(310)  trunca pedum prīmō, mox et strīdentia pennīs,
(311)  miscentur tenuemque magis magis āera carpunt,
(312)  dōnec, ut aestīvīs effūsus nūbibus imber,
(313)  ērūpēre aut ut nervō pulsante sagittae,
(314)  prīma levēs ineunt sī quandō proelia Parthī.
(315)  Quis deus hanc, Mūsae, quis nōbīs extudit artem?
(316)  Unde nova ingressūs hominum experientia cēpit?
(317)  Pāstor Aristaeus fugiēns Pēnēia Tempē,
(318)  āmissīs, ut fāma, apibus morbōque famēque,
(319)  trīstis ad extrēmī sacrum caput adstitit amnis
(320)  multa querēns atque hāc adfātus vōce parentem:
(321)  'Māter, Cȳrēnē māter, quae gurgitis hujus
(322)  īma tenēs, quid mē praeclārā stirpe deōrum,
(323)  sī modo, quem perhibēs, pater est Thymbraeus Apollō,
(324)  invīsum fātīs genuistī? aut quō tibi nostrī
(325)  pulsus amor? quid mē caelum spērāre jubēbās?
(326)  Ēn etiam hunc ipsum vītae mortālis honōrem,
(327)  quem mihi vix frūgum et pecudum cūstōdia sollers
(328)  omnia temptantī extuderat, tē mātre relinquō.
(329)  Quīn age et ipsa manū fēlīcēs ērue silvās,
(330)  fer stabulīs inimīcum ignem atque interfice messēs,
(331)  ūre sata et validam in vītēs mōlīre bipennem,
(332)  tanta meae sī tē cēpērunt taedia laudis.'
(333)  At māter sonitum thalamō sub flūminis altī
(334)  sēnsit. Eam circum Mīlēsia vellera Nymphae
(335)  carpēbant hyalī saturō fūcāta colōre,
(336)  Drȳmōque Xanthōque Ligēaque Phyllodocēque,
(337)  caesariem effūsae nitidam per candida colla,
(338)  Nēsaeē Spīōque Thalīaque Cȳmodocēque,
(339)  Cȳdippēque et flāva Lycōrias, altera virgō,
(340)  altera tum prīmōs Lūcīnae experta labōrēs,
(341)  Clīōque et Beroē soror, Ōceanītides ambae,
(342)  ambae aurō, pictīs incīnctae pellibus ambae,
(343)  atque Ephyrē atque Ōpis et Āsia Dēiopēa
(344)  et tandem positīs vēlōx Arethūsa sagittīs.
(345)  Inter quās cūram Clymenē nārrābat inānem
(346)  Vulcānī Mārtisque dolōs et dulcia fūrta,
(347)  āque Chaō dēnsōs dīvum numerābat amōrēs
(348)  carmine quō captae dum fūsīs mollia pēnsa
(349)  dēvolvunt, iterum māternās impulit aurēs
(350)  lūctus Aristaeī, vitreīsque sedīlibus omnēs
(351)  obstipuēre; sed ante aliās Arethūsa sorōrēs
(352)  prōspiciēns summā flāvum caput extulit undā
(353)  et procul: 'Ō gemitū nōn frūstrā exterrita tantō,
(354)  Cȳrēnē soror, ipse tibī, tua maxima cūra,
(355)  trīstis Aristaeus Pēneī genitōris ad undam
(356)  stat lacrimāns et tē crūdēlem nōmine dīcit.'
(357)  huic percussa novā mentem formīdine māter,
(358)  'dūc, age, dūc ad nōs; fās illī līmina dīvum
(359)  tangere,' ait. Simul alta jubet discēdere lātē
(360)  flūmina, quā juvenis gressūs īnferret. At illum
(361)  curvāta in montis faciem circumstetit unda
(362)  accēpitque sinū vastō mīsitque sub amnem.
(363)  Jamque domum mīrāns genetrīcis et ūmida rēgna
(364)  spēluncīsque lacūs clausōs lūcōsque sonantēs
(365)  ībat et ingentī mōtū stupefactus aquārum
(366)  omnia sub magnā lābentia flūmina terrā
(367)  spectābat dīversa locīs, Phāsimque Lycumque
(368)  et caput, unde altus prīmum sē ērumpit Enīpeus
(369)  unde pater Tiberīnus et unde Aniēna fluenta
(370)  saxōsusque sonāns Hypanis Mȳsusque Caīcus,
(371)  et gemina aurātus taurīnō cornua vultū
(372)  Ēridanus, quō nōn alius per pinguia culta
(373)  in mare purpureum violentior effluit amnis.
(374)  Postquam est in thalamī pendentia pūmice tēcta
(375)  perventum et nātī flētūs cognōvit inānēs
(376)  Cȳrēnē, manibus liquidōs dant ōrdine fontēs
(377)  germānae tōnsīsque ferunt mantēlia villīs;
(378)  pars epulīs onerant mēnsās et plēna repōnunt
(379)  pōcula, Panchaeīs adolēscunt ignibus ārae;
(380)  et māter, 'Cape Maeoniī carchēsia Bacchī:
(381)  Ōceanō lībēmus,' ait. Simul ipsa precātur
(382)  Ōceanumque patrem rērum Nymphāsque sorōrēs
(383)  centum quae silvās, centum quae flūmina servant.
(384)  Ter liquidō ārdentem perfundit nectare Vestam,
(385)  ter flamma ad summum tēctī subjecta relūxit.
(386)  Ōmine quō firmāns animum sīc incipit ipsa:
(387)  'Est in Carpathiō Neptūnī gurgite vātēs
(388)  caeruleus Prōteus, magnum quī piscibus aequor
(389)  et jūnctō bipedum currū mētītur equōrum.
(390)  Hic nunc Ēmathiae portūs patriamque revīsit
(391)  Pallēnēn, hunc et Nymphae venerāmur et ipse
(392)  grandaevus Nēreus; nōvit namque omnia vātēs,
(393)  quae sint, quae fuerint, quae mox ventūra trahantur;
(394)  quippe ita Neptūnō vīsum est, immānia cujus
(395)  armenta et turpēs pāscit sub gurgite phōcās.
(396)  Hic tibi, nāte, prius vinclīs capiendus, ut omnem
(397)  expediat morbī causam ēventūsque secundet.
(398)  Nam sine vī nōn ūlla dabit praecepta, neque illum
(399)  ōrandō flectēs; vim dūram et vincula captō
(400)  tende; dolī circum haec dēmum frangentur inānēs.
(401)  Ipsa ego, tē, mediōs cum sōl accenderit aestūs,
(402)  cum sitiunt herbae et pecorī jam grātior umbra est,
(403)  in sēcrēta senis dūcam, quō fessus ab undīs
(404)  sē recipit, facile ut somnō adgrediāre jacentem.
(405)  Vērum ubi correptum manibus vinclīsque tenēbis,
(406)  tum variae ēlūdent speciēs atque ōra ferārum
(407)  Fīet enim subitō sūs horridus ātraque tigris
(408)  squāmōsusque dracō et fulvā cervīce leaena,
(409)  aut ācrem flammae sonitum dabit atque ita vinclīs
(410)  excidet, aut in aquās tenuēs dīlāpsus abībit.
(411)  Sed quantō ille magis fōrmās sē vertet in omnēs,
(412)  tantō, nāte, magis contende tenācia vincla,
(413)  dōnec tālis erit mūtātō corpore, quālem
(414)  vīderis, inceptō tegeret cum lūmina somnō".
(415)  Haec ait et liquidum ambrosiae dēfundit odōrem,
(416)  quō tōtum nātī corpus perdūxit; at illī
(417)  dulcis compositīs spīrāvit crīnibus aura
(418)  atque habilis membrīs vēnit vigor. Est specus ingēns
(419)  exēsī latere in montis, quō plūrima ventō
(420)  cōgitur inque sinūs scindit sēsē unda reductōs,
(421)  dēprēnsīs ōlim statiō tūtissima nautīs;
(422)  intus sē vastī Prōteus tegit obice saxī.
(423)  Hīc juvenem in latebrīs āversum ā lūmine Nympha
(424)  collocat; ipsa procul nebulīs obscūra resistit.
(425)  Jam rapidus torrēns sitientēs Sīrius Indōs
(426)  ārdēbat, caelō et medium sōl igneus orbem
(427)  hauserat; ārēbant herbae et cava flūmina siccīs
(428)  faucibus ad līmum radiī tepefacta coquēbant:
(429)  cum Prōteus cōnsuēta petēns ē flūctibus antra
(430)  ībat; eum vastī circum gēns ūmida pontī
(431)  exsultāns rōrem lātē dispergit amārum.
(432)  Sternunt sē somnō dīversae in lītore phōcae.
(433)  Ipse, velut stabulī cūstōs in montibus ōlim,
(434)  vesper ubi ē pāstū vitulōs ad tēcta redūcit,
(435)  audītīsque lupōs acuunt bālātibus agnī,
(436)  cōnsīdit scopulō medius numerumque recēnset.
(437)  Cujus Aristaeō quoniam est oblāta facultās,
(438)  vix dēfessa senem passus compōnere membra
(439)  cum clāmōre ruit magnō manicīsque jacentem
(440)  occupat. Ille suae contrā nōn immemor artis
(441)  omnia trānsfōrmat sēsē in mīrācula rērum,
(442)  ignemque horribilemque feram fluviumque liquentem.
(443)  Vērum ubi nūlla fugam reperit fallācia, victus
(444)  in sēsē redit atque hominis tandem ōre locūtus:
(445)  'Nam quis tē, juvenum cōnfīdentissime, nostrās
(446)  jussit adīre domōs? Quidve hinc petis?' inquit. At ille:
(447)  'Scīs, Prōteu, scīs ipse; neque est tē fallere quicquam
(448)  sed tū dēsine velle. Deum praecepta secūtī
(449)  vēnimus hinc lāpsīs quaesītum ōrācula rēbus".
(450)  Tantum effātus. Ad haec vātēs vī dēnique multā
(451)  ārdentēs oculōs intorsit lūmine glaucō
(452)  et graviter frendēns sīc fātīs ōra resolvit.
(453)  "Nōn tē nūllīus exercent nūminis īrae;
(454)  magna luis commissa: tibi hās miserābilis Orpheus
(455)  haudquāquam ob meritum poenās, nī fāta resistant,
(456)  suscitat et raptā graviter prō conjuge saevit.
(457)  Illa quidem, dum tē fugeret per flūmina praeceps,
(458)  immānem ante pedēs hydrum moritūra puella
(459)  servantem rīpās altā nōn vīdit in herbā.
(460)  At chorus aequālis Dryadum clāmōre suprēmōs
(461)  implērunt montēs; flērunt Rhodopēiae arcēs
(462)  altaque Pangaea et Rhēsī māvortia tellūs
(463)  atque Getae atque Hebrus et Actias Ōrīthyia.
(464)  Ipse cavā sōlāns aegrum testūdine amōrem
(465)  tē, dulcis conjūnx, tē sōlō in lītore sēcum,
(466)  tē veniente diē, tē dēcēdente canēbat.
(467)  Taenariās etiam faucēs, alta ōstia Dītis,
(468)  et cālīgantem nigrā formīdine lūcum
(469)  ingressus mānēsque adiit rēgemque tremendum
(470)  nesciaque hūmānīs precibus mānsuēscere corda.
(471)  At cantū commōtae Erebī dē sēdibus īmīs
(472)  umbrae ībant tenuēs simulācraque lūce carentum,
(473)  quam multa in foliīs avium sē mīlia condunt
(474)  vesper ubi aut hībernus agit dē montibus imber,
(475)  mātrēs atque virī dēfūnctaque corpora vītā
(476)  magnanimum hērōum, puerī innūptaeque puellae,
(477)  impositīque rogīs juvenēs ante ōra parentum,
(478)  quōs circum līmus niger et dēfōrmis harundō
(479)  Cōcȳtī tardāque palūs inamābilis undā
(480)  alligat et noviēns Styx interfūsa coercet.
(481)  Quīn ipsae stupuēre domūs atque intima Letī
(482)  tartara caeruleōsque implexae crīnibus anguēs
(483)  Eumenides, tenuitque inhiāns tria Cerberus ōra
(484)  atque Ixīoniī ventō rota cōnstitit orbis.
(485)  Jamque pedem referēns cāsūs ēvāserat omnēs;
(486)  redditaque Eurydicē superās veniēbat ad aurās,
(487)  pōne sequēns, namque hanc dederat Prōserpina lēgem,
(488)  cum subita incautum dēmentia cēpit amantem,
(489)  ignōscenda quidem, scīrent sī ignōscere mānēs.
(490)  Restitit Eurydicēnque suam jam lūce sub ipsā
(491)  immemor heu! victusque animī respexit. Ibi omnis
(492)  effūsus labor atque immītis rupta tyrannī
(493)  foedera, terque fragor stāgnīs audītus Avernīs.
(494)  Illa, "Quis et mē", inquit, "miseram et tē perdidit, Orpheu,
(495)  quis tantus furor? Ēn iterum crūdēlia retrō
(496)  Fāta vocant, conditque natantia lūmina somnus.
(497)  Jamque valē: feror ingentī circumdata nocte
(498)  invalidāsque tibī tendēns, heu nōn tua, palmās!"
(499)  dīxit et ex oculīs subitō, ceu fūmus in aurās
(500)  commixtus tenuēs, fūgit dīversa, neque illum,
(501)  prēnsantem nēquīquam umbrās et multa volentem
(502)  dīcere, praetereā vīdit, nec portitor Orcī
(503)  amplius objectam passus trānsīre palūdem.
(504)  Quid faceret? Quō sē raptā bis conjuge ferret?
(505)  Quō flētū Mānīs, quae nūmina vōce movēret?
(506)  Illa quidem Stygiā nābat jam frīgida cumbā.
(507)  Septem illum tōtōs perhibent ex ōrdine mēnsēs
(508)  rūpe sub āeriā dēsertī ad Strȳmonis undam
(509)  flēsse sibi et gelidīs haec ēvolvisse sub antrīs
(510)  mulcentem tigrēs et agentem carmine quercūs;
(511)  quālis pōpuleā maerēns philomēla sub umbrā
(512)  āmissōs queritur fētūs, quōs dūrus arātor
(513)  observāns nīdō implūmēs dētrāxit; at illa
(514)  flet noctem rāmōque sedēns miserābile carmen
(515)  integrat et maestīs lātē loca questibus implet.
(516)  Nūlla Venus, nōn ūllī animum flexēre hymenaeī.
(517)  Sōlus Hyperboreās glaciēs Tanaimque nivālem
(518)  arvaque Rhīpaeīs numquam viduāta pruīnīs
(519)  lūstrābat raptam Eurydicēn atque inrita Dītis
(520)  dōna querēns; sprētae Ciconum quō mūnere mātrēs
(521)  inter sacra deum nocturnīque orgia Bacchī
(522)  discerptum lātōs juvenem sparsēre per agrōs.
(523)  Tum quoque marmoreā caput ā cervīce revulsum
(524)  gurgite cum mediō portāns Oeagrius Hebrus
(525)  volveret, Eurydicēn vōx ipsa et frīgida lingua
(526)  āh miseram Eurydicēn! animā fugiente vocābat:
(527)  Eurydicēn tōtō referēbant flūmine rīpae".
(528)  Haec Prōteus, et sē jactū dedit aequor in altum,
(529)  quāque dedit, spūmantem undam sub vertice torsit.
(530)  At nōn Cȳrēnē; namque ultrō adfāta timentem:
(531)  'Nāte, licet trīstēs animō dēpōnere cūrās.
(532)  Haec omnis morbī causa; hinc miserābile Nymphae,
(533)  cum quibus illa chorōs lūcīs agitābat in altīs,
(534)  exitium mīsēre apibus. Tū mūnera supplex
(535)  tende petēns pācem et facilēs venerāre Napaeās;
(536)  namque dabunt veniam vōtīs īrāsque remittent.
(537)  Sed modus ōrandī quī sit, prius ōrdine dīcam.
(538)  Quattuor eximiōs praestantī corpore taurōs,
(539)  quī tibi nunc viridis dēpāscunt summa Lycaeī,
(540)  dēlige et intāctā totidem cervīce juvencās.
(541)  Quattuor hīs ārās alta ad dēlūbra deārum
(542)  cōnstitue et sacrum jugulīs dēmitte cruōrem,
(543)  corporaque ipsa boum frondōsō dēsere lūcō.
(544)  Post, ubi nōna suōs Aurōra ostenderit ortūs,
(545)  īnferiās Orpheī Lēthaea papāvera mittēs
(546)  et nigram mactābis ovem lūcumque revīsēs:
(547)  plācātam Eurydicēn vitulā venerābere caesā".
(548)  Haud mora; continuō mātris praecepta facessit;
(549)  ad dēlūbra venit, mōnstrātās excitat ārās,
(550)  quattuor eximiōs praestantī corpore taurōs
(551)  dūcit et intāctā totidem cervīce juvencās.
(552)  Post, ubi nōna suōs Aurōra indūxerat ortūs,
(553)  īnferiās Orpheī mittit lūcumque revīsit.
(554)  Hīc vērō subitum ac dictū mīrābile mōnstrum
(555)  adspiciunt, liquefacta boum per vīscera tōtō
(556)  strīdere apēs uterō et ruptīs effervere costīs,
(557)  immēnsāsque trahī nūbēs, jamque arbore summā
(558)  cōnfluere et lentīs ūvam dēmittere rāmīs.
(559)  Haec super arvōrum cultū pecorumque canēbam
(560)  et super arboribus, Caesar dum magnus ad altum
(561)  fulminat Euphrātēn bellō victorque volentēs
(562)  per populōs dat jūra viamque adfectat Olympō.
(563)  Parthenopē studiīs flōrentem ignōbilis ōtī,
(564)  carmina quī lūsī pāstōrum audāxque juventā,
(565)  Tītyre, tē patulae cecinī sub tegmine fāgī.
