(1)  Turnus ut īnfrāctōs adversō Mārte Latīnōs
(2)  dēfēcisse videt, sua nunc prōmissa reposcī,
(3)  sē signārī oculīs, ultrō implācābilis ārdet
(4)  attollitque animōs. Poenōrum quālis in arvīs
(5)  saucius ille gravī vēnantum vulnere pectus
(6)  tum dēmum movet arma leō, gaudetque comantīs
(7)  excutiēns cervīce torōs fīxumque latrōnis
(8)  impavidus frangit tēlum et fremit ōre cruentō:
(9)  haud secus accēnsō glīscit violentia Turnō.
(10)  tum sīc adfātur rēgem atque ita turbidus īnfit:
(11)  ‘nūlla mora in Turnō; nihil est quod dicta retractent
(12)  ignāvī Aeneadae, nec quae pepigēre recūsent:
(13)  congredior. fer sacra, pater, et concipe foedus.
(14)  aut hāc Dardanium dextrā sub Tartara mittam
(15)  dēsertōrem Asiae (sedeant spectentque Latīnī),
(16)  et sōlus ferrō crīmen commūne refellam,
(17)  aut habeat victōs, cēdat Lāvīnia conjūnx.’
(18)  Ollī sēdātō respondit corde Latīnus:
(19)  ‘ō praestāns animī juvenis, quantum ipse ferōcī
(20)  virtūte exsuperās, tantō mē impēnsius aequum est
(21)  cōnsulere atque omnīs metuentem expendere cāsūs.
(22)  sunt tibi rēgna patris Daunī, sunt oppida capta
(23)  multa manū, nec nōn aurumque animusque Latīnō est;
(24)  sunt aliae innūptae Latiō et Laurentibus arvīs
(25)  nec genus indecorēs. sine mē haec haud mollia fātū
(26)  sublātīs aperīre dolīs, simul hoc animō haurī:
(27)  mē nātam nūllī veterum sociāre procōrum
(28)  fās erat, idque omnēs dīvīque hominēsque canēbant.
(29)  victus amōre tuī, cognātō sanguine victus
(30)  conjugis et maestae lacrimīs, vincla omnia rūpī;
(31)  prōmissam ēripuī generō, arma impia sūmpsī.
(32)  ex illō quī mē cāsūs, quae, Turne, sequantur
(33)  bella, vidēs, quantōs prīmus patiāre labōrēs.
(34)  bis magnā victī pugnā vix urbe tuēmur
(35)  spēs Italās; recalent nostrō Thybrīna fluenta
(36)  sanguine adhūc campīque ingentēs ossibus albent.
(37)  quō referor totiēns? quae mentem īnsānia mūtat?
(38)  sī Turnō exstīnctō sociōs sum ascīre parātus,
(39)  cūr nōn incolumī potius certāmina tollō?
(40)  quid cōnsanguineī Rutulī, quid cētera dīcet
(41)  Ītalia, ad mortem sī tē (fors dicta refūtet!)
(42)  prōdiderim, nātam et cōnūbia nostra petentem?
(43)  respice rēs bellō variās, miserēre parentis
(44)  longaevī, quem nunc maestum patria Ardea longē
(45)  dīvidit.’ haudquāquam dictīs violentia Turnī
(46)  flectitur; exsuperat magis aegrēscitque medendō.
(47)  ut prīmum fārī potuit, sīc īnstitit ōre:
(48)  ‘quam prō mē cūram geris, hanc precor, optime, prō mē
(49)  dēpōnās lētumque sinās prō laude pacīscī.
(50)  et nōs tēla, pater, ferrumque haud dēbile dextrā
(51)  spargimus, et nostrō sequitur dē vulnere sanguis.
(52)  longē illī dea māter erit, quae nūbe fugācem
(53)  fēmineā tegat et vānīs sēsē occulat umbrīs.’
(54)  At rēgīna novā pugnae conterrita sorte
(55)  flēbat et ārdentem generum moritūra tenēbat:
(56)  ‘Turne, per hās ego tē lacrimās, per sī quis Amātae
(57)  tangit honōs animum: spēs tū nunc ūna, senectae
(58)  tū requiēs miserae, decus imperiumque Latīnī
(59)  tē penes, in tē omnis domus inclīnāta recumbit.
(60)  ūnum ōrō: dēsiste manum committere Teucrīs.
(61)  quī tē cumque manent istō certāmine cāsūs
(62)  et mē, Turne, manent; simul haec invīsa relinquam
(63)  lūmina nec generum Aenēān captīva vidēbō.’
(64)  accēpit vōcem lacrimīs Lāvīnia mātris
(65)  flagrantīs perfūsa genās, cui plūrimus ignem
(66)  subjēcit rubor et calefacta per ōra cucurrit.
(67)  Indum sanguineō velutī violāverit ostrō
(68)  sī quis ebur, aut mixta rubent ubi līlia multā
(69)  alba rosā, tālīs virgō dabat ōre colōrēs.
(70)  illum turbat amor fīgitque in virgine vultūs;
(71)  ārdet in arma magis paucīsque adfātur Amātam:
(72)  ‘nē, quaesō, nē mē lacrimīs nēve ōmine tantō
(73)  prōsequere in dūrī certāmina Mārtis euntem,
(74)  ō māter; neque enim Turnō mora lībera mortis.
(75)  nūntius haec, Idmōn, Phrygiō mea dicta tyrannō
(76)  haud placitūra refer. cum prīmum crāstina caelō
(77)  pūniceīs invecta rotīs Aurōra rubēbit,
(78)  nōn Teucrōs agat in Rutulōs, Teucrum arma quiēscant
(79)  et Rutulī; nostrō dirimāmus sanguine bellum,
(80)  illō quaerātur conjūnx Lāvīnia campō.’
(81)  Haec ubi dicta dedit rapidusque in tēcta recessit,
(82)  poscit equōs gaudetque tuēns ante ōra frementīs,
(83)  Pīlumnō quōs ipsa decus dedit Ōrīthyia,
(84)  quī candōre nivēs anteīrent, cursibus aurās.
(85)  circumstant properī aurīgae manibusque lacessunt
(86)  pectora plausa cavīs et colla comantia pectunt.
(87)  ipse dehinc aurō squālentem albōque orichalcō
(88)  circumdat lōrīcam umerīs, simul aptat habendō
(89)  ēnsemque clipeumque et rubrae cornua cristae,
(90)  ēnsem quem Daunō ignipotēns deus ipse parentī
(91)  fēcerat et Stygiā candentem tīnxerat undā.
(92)  exim quae mediīs ingentī adnīxa columnae
(93)  aedibus astābat, validam vī corripit hastam,
(94)  Actoris Auruncī spolium, quassatque trementem
(95)  vōciferāns: ‘nunc, ō numquam frūstrāta vocātūs
(96)  hasta meōs, nunc tempus adest: tē maximus Actōr,
(97)  tē Turnī nunc dextra gerit; dā sternere corpus
(98)  lōrīcamque manū validā lacerāre revulsam
(99)  sēmivirī Phrygis et foedāre in pulvere crīnīs
(100)  vibrātōs calidō ferrō murrāque madentīs.’
(101)  hīs agitur furiīs, tōtōque ārdentis ab ōre
(102)  scintillae absistunt, oculīs micat ācribus ignis,
(103)  mūgītūs velutī cum prīma in proelia taurus
(104)  terrificōs ciet aut īrāscī in cornua temptat
(105)  arboris obnīxus truncō, ventōsque lacessit
(106)  ictibus aut sparsā ad pugnam prōlūdit harēnā.
(107)  Nec minus intereā māternīs saevus in armīs
(108)  Aenēās acuit Mārtem et sē suscitat īrā,
(109)  oblātō gaudēns compōnī foedere bellum.
(110)  tum sociōs maestīque metum sōlātur Iūlī
(111)  fāta docēns, rēgīque jubet respōnsa Latīnō
(112)  certa referre virōs et pācis dīcere lēgēs.
(113)  Postera vix summōs spargēbat lūmine montīs
(114)  orta diēs, cum prīmum altō sē gurgite tollunt
(115)  Sōlis equī lūcemque ēlātīs nāribus efflant:
(116)  campum ad certāmen magnae sub moenibus urbis
(117)  dīmēnsī Rutulīque virī Teucrīque parābant
(118)  in mediōque focōs et dīs commūnibus ārās
(119)  grāmineās. aliī fontemque ignemque ferēbant
(120)  vēlātī līmō et verbēnā tempora vīnctī.
(121)  prōcēdit legiō Ausonidum, pīlātaque plēnīs
(122)  agmina sē fundunt portīs. hinc Trōius omnis
(123)  Tyrrhēnusque ruit variīs exercitus armīs,
(124)  haud secus īnstrūctī ferrō quam sī aspera Mārtis
(125)  pugna vocet. nec nōn mediīs in mīlibus ipsī
(126)  ductōrēs aurō volitant ostrōque superbī,
(127)  et genus Assaracī Mnēstheus et fortis Asīlās
(128)  et Messāpus equum domitor, Neptūnia prōlēs;
(129)  utque datō signō spatia in sua quisque recessit,
(130)  dēfīgunt tellūre hastās et scūta reclīnant.
(131)  tum studiō effūsae mātrēs et vulgus inermum
(132)  invalidīque senēs turrīs ac tēcta domōrum
(133)  obsēdēre, aliī portīs sublīmibus astant.
(134)  At Jūnō ē summō (quī nunc Albānus habētur;
(135)  tum neque nōmen erat neque honōs aut glōria montī)
(136)  prōspiciēns tumulō campum aspectābat et ambās
(137)  Laurentum Trōumque aciēs urbemque Latīnī.
(138)  extemplō Turnī sīc est adfāta sorōrem
(139)  dīva deam, stāgnīs quae flūminibusque sonōrīs
(140)  praesidet (hunc illī rēx aetheris altus honōrem
(141)  Juppiter ēreptā prō virginitāte sacrāvit):
(142)  ‘nympha, decus fluviōrum, animō grātissima nostrō,
(143)  scīs ut tē cūnctīs ūnam, quaecumque Latīnae
(144)  magnanimī Jovis ingrātum ascendēre cubīle,
(145)  praetulerim caelīque libēns in parte locārim:
(146)  disce tuum, nē mē incūsēs, Jūturna, dolōrem.
(147)  quā vīsa est Fortūna patī Parcaeque sinēbant
(148)  cēdere rēs Latiō, Turnum et tua moenia texī;
(149)  nunc juvenem imparibus videō concurrere fātīs,
(150)  Parcārumque diēs et vīs inimīca propinquat.
(151)  nōn pugnam aspicere hanc oculīs, nōn foedera possum.
(152)  tū prō germānō sī quid praesentius audēs,
(153)  perge; decet. forsan miserōs meliōra sequentur.’
(154)  vix ea, cum lacrimās oculīs Jūturna profundit
(155)  terque quaterque manū pectus percussit honestum.
(156)  ‘nōn lacrimīs hoc tempus’ ait Sāturnia Jūnō:
(157)  ‘accelerā et frātrem, sī quis modus, ēripe mortī;
(158)  aut tū bella ciē conceptumque excute foedus.
(159)  auctor ego audendī.’ sīc exhortāta relīquit
(160)  incertam et trīstī turbātam vulnere mentis.
(161)  Intereā rēgēs ingentī mōle Latīnus
(162)  quadrijugō vehitur currū (cui tempora circum
(163)  aurātī bis sex radiī fulgentia cingunt,
(164)  Sōlis avī specimen), bīgīs it Turnus in albīs,
(165)  bīna manū lātō crispāns hastīlia ferrō.
(166)  hinc pater Aenēās, Rōmānae stirpis orīgō,
(167)  sīdereō flagrāns clipeō et caelestibus armīs
(168)  et juxtā Ascanius, magnae spēs altera Rōmae,
(169)  prōcēdunt castrīs, pūrāque in veste sacerdōs
(170)  saetigerī fētum suis intōnsamque bidentem
(171)  attulit admōvitque pecus flagrantibus ārīs.
(172)  illī ad surgentem conversī lūmina sōlem
(173)  dant frūgēs manibus salsās et tempora ferrō
(174)  summa notant pecudum, paterīsque altāria lībant.
(175)  Tum pius Aenēās strictō sīc ēnse precātur:
(176)  ‘estō nunc Sōl testis et haec mihi terra vocantī,
(177)  quam propter tantōs potuī perferre labōrēs,
(178)  et pater omnipotēns et tū Sāturnia conjūnx
(179)  (jam melior, jam, dīva, precor), tūque inclute Māvors,
(180)  cūncta tuō quī bella, pater, sub nūmine torquēs;
(181)  fontīsque fluviōsque vocō, quaeque aetheris altī
(182)  rēligiō et quae caeruleō sunt nūmina pontō:
(183)  cesserit Ausoniō sī fors victōria Turnō,
(184)  convenit Euandrī victōs discēdere ad urbem,
(185)  cēdet Iūlus agrīs, nec post arma ūlla rebellēs
(186)  Aeneadae referent ferrōve haec rēgna lacessent.
(187)  sīn nostrum adnuerit nōbīs victōria Mārtem
(188)  (ut potius reor et potius dī nūmine firment),
(189)  nōn ego nec Teucrīs Italōs pārēre jubēbō
(190)  nec mihi rēgna petō: paribus sē lēgibus ambae
(191)  invictae gentēs aeterna in foedera mittant.
(192)  sacra deōsque dabō; socer arma Latīnus habētō,
(193)  imperium sollemne socer; mihi moenia Teucrī
(194)  cōnstituent urbīque dabit Lāvīnia nōmen.’
(195)  Sīc prior Aenēās, sequitur sīc deinde Latīnus
(196)  suspiciēns caelum, tenditque ad sīdera dextram:
(197)  ‘haec eadem, Aenēā, terram, mare, sīdera, jūrō
(198)  Lātōnaeque genus duplex Jānumque bifrontem,
(199)  vimque deum īnfernam et dūrī sacrāria Dītis;
(200)  audiat haec genitor quī foedera fulmine sancit.
(201)  tangō ārās, mediōs ignīs et nūmina testor:
(202)  nūlla diēs pācem hanc Italīs nec foedera rumpet,
(203)  quō rēs cumque cadent; nec mē vīs ūlla volentem
(204)  āvertet, nōn, sī tellūrem effundat in undās
(205)  dīluviō miscēns caelumque in Tartara solvat,
(206)  ut scēptrum hoc’ (dextrā scēptrum nam forte gerēbat)
(207)  ‘numquam fronde levī fundet virgulta nec umbrās,
(208)  cum semel in silvīs īmō dē stirpe recīsum
(209)  mātre caret posuitque comās et bracchia ferrō,
(210)  ōlim arbōs, nunc artificis manus aere decōrō
(211)  inclūsit patribusque dedit gestāre Latīnīs.’
(212)  tālibus inter sē firmābant foedera dictīs
(213)  cōnspectū in mediō procerum. tum rīte sacrātās
(214)  in flammam jugulant pecudēs et vīscera vīvīs
(215)  ēripiunt, cumulantque onerātīs lancibus ārās.
(216)  At vērō Rutulīs impār ea pugna vidērī
(217)  jamdūdum et variō miscērī pectora mōtū,
(218)  tum magis ut propius cernunt nōn vīribus aequīs.
(219)  adjuvat incessū tacitō prōgressus et āram
(220)  suppliciter venerāns dēmissō lūmine Turnus
(221)  pūbentēsque genae et juvenālī in corpore pallor.
(222)  quem simul ac Jūturna soror crebrēscere vīdit
(223)  sermōnem et vulgī variāre labantia corda,
(224)  in mediās aciēs fōrmam adsimulāta Camertī,
(225)  cui genus ā proavīs ingēns clārumque paternae
(226)  nōmen erat virtūtis, et ipse ācerrimus armīs,
(227)  in mediās dat sēsē aciēs haud nescia rērum
(228)  rūmōrēsque serit variōs ac tālia fātur:
(229)  ‘nōn pudet, ō Rutulī, prō cūnctīs tālibus ūnam
(230)  objectāre animam? numerōne an vīribus aequī
(231)  nōn sumus? ēn, omnēs et Trōes et Arcades hī sunt,
(232)  fātālisque manus, īnfēnsa Etrūria Turnō:
(233)  vix hostem, alternī sī congrediāmur, habēmus.
(234)  ille quidem ad superōs, quōrum sē dēvovet ārīs,
(235)  succēdet fāmā vīvusque per ōra ferētur;
(236)  nōs patriā āmissā dominīs pārēre superbīs
(237)  cōgēmur, quī nunc lentī cōnsēdimus arvīs.’
(238)  Tālibus incēnsa est juvenum sententia dictīs
(239)  jam magis atque magis, serpitque per agmina murmur:
(240)  ipsī Laurentēs mūtātī ipsīque Latīnī.
(241)  quī sibi jam requiem pugnae rēbusque salūtem
(242)  spērābant, nunc arma volunt foedusque precantur
(243)  īnfectum et Turnī sortem miserantur inīquam.
(244)  hīs aliud majus Jūturna adjungit et altō
(245)  dat signum caelō, quō nōn praesentius ūllum
(246)  turbāvit mentēs Italās mōnstrōque fefellit.
(247)  namque volāns rubrā fulvus Jovis āles in aethrā
(248)  lītoreās agitābat avīs turbamque sonantem
(249)  agminis āligerī, subitō cum lāpsus ad undās
(250)  cycnum excellentem pedibus rapit improbus uncīs.
(251)  arrēxēre animōs Italī, cūnctaeque volucrēs
(252)  convertunt clāmōre fugam (mīrābile vīsū),
(253)  aetheraque obscūrant pennīs hostemque per aurās
(254)  factā nūbe premunt, dōnec vī victus et ipsō
(255)  pondere dēfēcit praedamque ex unguibus āles
(256)  prōjēcit fluviō, penitusque in nūbila fūgit.
(257)  Tum vērō augurium Rutulī clāmōre salūtant
(258)  expediuntque manūs, prīmusque Tolumnius augur
(259)  ‘hoc erat, hoc vōtīs’ inquit ‘quod saepe petīvī.
(260)  accipiō agnōscōque deōs; mē, mē duce ferrum
(261)  corripite, ō miserī, quōs improbus advena bellō
(262)  territat invalidās ut avīs, et lītora vestra
(263)  vī populat. petet ille fugam penitusque profundō
(264)  vēla dabit. vōs ūnanimī densēte catervās
(265)  et rēgem vōbīs pugnā dēfendite raptum.’
(266)  dīxit, et adversōs tēlum contorsit in hostīs
(267)  prōcurrēns; sonitum dat strīdula cornus et aurās
(268)  certa secat. simul hoc, simul ingēns clāmor et omnēs
(269)  turbātī cuneī calefactaque corda tumultū.
(270)  hasta volāns, ut forte novem pulcherrima frātrum
(271)  corpora cōnstiterant contrā, quōs fīda creārat
(272)  ūna tot Arcadiō conjūnx Tyrrhēna Gylippō,
(273)  hōrum ūnum ad medium, teritur quā sūtilis alvō
(274)  balteus et laterum jūnctūrās fībula mordet,
(275)  ēgregium fōrmā juvenem et fulgentibus armīs,
(276)  trānsadigit costās fulvāque effundit harēnā.
(277)  at frātrēs, animōsa phalānx accēnsaque lūctū,
(278)  pars gladiōs stringunt manibus, pars missile ferrum
(279)  corripiunt caecīque ruunt. quōs agmina contrā
(280)  prōcurrunt Laurentum, hinc dēnsī rūrsus inundant
(281)  Trōes Agyllīnīque et pictīs Arcades armīs:
(282)  sīc omnīs amor ūnus habet dēcernere ferrō.
(283)  dīripuēre ārās, it tōtō turbida caelō
(284)  tempestās tēlōrum ac ferreus ingruit imber,
(285)  crātērasque focōsque ferunt. fugit ipse Latīnus
(286)  pulsātōs referēns īnfectō foedere dīvōs.
(287)  īnfrēnant aliī currūs aut corpora saltū
(288)  subiciunt in equōs et strictīs ēnsibus adsunt.
(289)  Messāpus rēgem rēgisque īnsigne gerentem
(290)  Tyrrhēnum Aulestēn, avidus cōnfundere foedus,
(291)  adversō prōterret equō; ruit ille recēdēns
(292)  et miser oppositīs ā tergō involvitur ārīs
(293)  in caput inque umerōs. at fervidus advolat hastā
(294)  Messāpus tēlōque ōrantem multa trabālī
(295)  dēsuper altus equō graviter ferit atque ita fātur:
(296)  ‘hoc habet, haec melior magnīs data victima dīvīs.’
(297)  concurrunt Italī spoliantque calentia membra.
(298)  obvius ambustum torrem Corynaeus ab ārā
(299)  corripit et venientī Ebysō plāgamque ferentī
(300)  occupat ōs flammīs: ollī ingēns barba relūxit
(301)  nīdōremque ambusta dedit. super ipse secūtus
(302)  caesariem laevā turbātī corripit hostis
(303)  impressōque genū nītēns terrae applicat ipsum;
(304)  sīc rigidō latus ēnse ferit. Podalīrius Alsum
(305)  pāstōrem prīmāque aciē per tēla ruentem
(306)  ēnse sequēns nūdō superimminet; ille secūrī
(307)  adversī frontem mediam mentumque reductā
(308)  disicit et sparsō lātē rigat arma cruōre.
(309)  ollī dūra quiēs oculōs et ferreus urget
(310)  somnus, in aeternam conduntur lūmina noctem.
(311)  At pius Aenēās dextram tendēbat inermem
(312)  nūdātō capite atque suōs clāmōre vocābat:
(313)  ‘quō ruitis? quaeve ista repēns discordia surgit?
(314)  ō cohibēte īrās! ictum jam foedus et omnēs
(315)  compositae lēgēs. mihi jūs concurrere sōlī;
(316)  mē sinite atque auferte metūs. ego foedera faxō
(317)  firma manū; Turnum dēbent haec jam mihi sacra.’
(318)  hās inter vōcēs, media inter tālia verba
(319)  ecce virō strīdēns ālīs adlāpsa sagitta est,
(320)  incertum quā pulsa manū, quō turbine adācta,
(321)  quis tantam Rutulīs laudem, cāsusne deusne,
(322)  attulerit; pressa est īnsignis glōria factī,
(323)  nec sēsē Aenēae jactāvit vulnere quisquam.
(324)  Turnus ut Aenēān cēdentem ex agmine vīdit
(325)  turbātōsque ducēs, subitā spē fervidus ārdet;
(326)  poscit equōs atque arma simul, saltūque superbus
(327)  ēmicat in currum et manibus mōlītur habēnās.
(328)  multa virum volitāns dat fortia corpora lētō.
(329)  sēminecīs volvit multōs: aut agmina currū
(330)  prōterit aut raptās fugientibus ingerit hastās.
(331)  quālis apud gelidī cum flūmina concitus Hebrī
(332)  sanguineus Māvors clipeō increpat atque furentīs
(333)  bella movēns immittit equōs, illī aequore apertō
(334)  ante Notōs Zephyrumque volant, gemit ultima pulsū
(335)  Thrāca pedum circumque ātrae Formīdinis ōra
(336)  Īraeque Īnsidiaeque, deī comitātus, aguntur:
(337)  tālis equōs alacer media inter proelia Turnus
(338)  fūmantīs sūdōre quatit, miserābile caesīs
(339)  hostibus īnsultāns; spargit rapida ungula rōrēs
(340)  sanguineōs mixtāque cruor calcātur harēnā.
(341)  jamque necī Sthenelumque dedit Thamyrumque Pholumque,
(342)  hunc congressus et hunc, illum ēminus; ēminus ambō
(343)  Imbrasidās, Glaucum atque Ladēn, quōs Imbrasus ipse
(344)  nūtrierat Lyciā paribusque ōrnāverat armīs
(345)  vel cōnferre manum vel equō praevertere ventōs.
(346)  Parte aliā media Eumēdēs in proelia fertur,
(347)  antīquī prōlēs bellō praeclāra Dolōnis,
(348)  nōmine avum referēns, animō manibusque parentem,
(349)  quī quondam, castra ut Danaum speculātor adīret,
(350)  ausus Pēlīdae pretium sibi poscere currūs;
(351)  illum Tȳdīdēs aliō prō tālibus ausīs
(352)  adfēcit pretiō nec equīs aspīrat Achillī.
(353)  hunc procul ut campō Turnus prōspexit apertō,
(354)  ante levī jaculō longum per ināne secūtus
(355)  sistit equōs bijugīs et currū dēsilit atque
(356)  sēmianimī lāpsōque supervenit, et pede collō
(357)  impressō dextrae mucrōnem extorquet et altō
(358)  fulgentem tingit jugulō atque haec īnsuper addit:
(359)  ‘ēn agrōs et, quam bellō, Trōjāne, petīstī,
(360)  Hesperiam mētīre jacēns: haec praemia, quī mē
(361)  ferrō ausī temptāre, ferunt, sīc moenia condunt.’
(362)  huic comitem Asbȳtēn conjectā cuspide mittit
(363)  Chlōreaque Sybarimque Darētaque Thersilochumque
(364)  et sternācis equī lāpsum cervīce Thymoetēn.
(365)  ac velut Ēdōnī Boreae cum spīritus altō
(366)  īnsonat Aegaeō sequiturque ad lītora flūctūs,
(367)  quā ventī incubuēre, fugam dant nūbila caelō:
(368)  sīc Turnō, quācumque viam secat, agmina cēdunt
(369)  conversaeque ruunt aciēs; fert impetus ipsum
(370)  et cristam adversō currū quatit aura volantem.
(371)  nōn tulit īnstantem Phēgeus animīsque frementem
(372)  objēcit sēsē ad currum et spūmantia frēnīs
(373)  ōra citātōrum dextrā dētorsit equōrum.
(374)  dum trahitur pendetque jugīs, hunc lāta retēctum
(375)  lancea cōnsequitur rumpitque īnfīxa bilīcem
(376)  lōrīcam et summum dēgustat vulnere corpus.
(377)  ille tamen clipeō objectō conversus in hostem
(378)  ībat et auxilium ductō mucrōne petēbat,
(379)  cum rota praecipitem et prōcursū concitus axis
(380)  impulit effunditque solō, Turnusque secūtus
(381)  īmam inter galeam summī thōrācis et ōrās
(382)  abstulit ēnse caput truncumque relīquit harēnae.
(383)  Atque ea dum campīs victor dat fūnera Turnus,
(384)  intereā Aenēān Mnēstheus et fīdus Achātēs
(385)  Ascaniusque comes castrīs statuēre cruentum
(386)  alternōs longā nītentem cuspide gressūs.
(387)  saevit et īnfrāctā luctātur harundine tēlum
(388)  ēripere auxiliōque viam, quae proxima, poscit:
(389)  ēnse secent lātō vulnus tēlīque latebram
(390)  rescindant penitus, sēsēque in bella remittant.
(391)  jamque aderat Phoebō ante aliōs dīlēctus Iāpyx
(392)  Īasidēs, ācrī quondam cui captus amōre
(393)  ipse suās artīs, sua mūnera, laetus Apollō
(394)  augurium citharamque dabat celerīsque sagittās.
(395)  ille, ut dēpositī prōferret fāta parentis,
(396)  scīre potestātēs herbārum ūsumque medendī
(397)  māluit et mūtās agitāre inglōrius artīs.
(398)  stābat acerba fremēns ingentem nīxus in hastam
(399)  Aenēās magnō juvenum et maerentis Iūlī
(400)  concursū, lacrimīs immōbilis. ille retortō
(401)  Paeonium in mōrem senior succīnctus amictū
(402)  multa manū medicā Phoebīque potentibus herbīs
(403)  nēquīquam trepidat, nēquīquam spīcula dextrā
(404)  sollicitat prēnsatque tenācī forcipe ferrum.
(405)  nūlla viam Fortūna regit, nihil auctor Apollō
(406)  subvenit, et saevus campīs magis ac magis horror
(407)  crebrēscit propiusque malum est. jam pulvere caelum
(408)  stāre vident: subeunt equitēs et spīcula castrīs
(409)  dēnsa cadunt mediīs. it trīstis ad aethera clāmor
(410)  bellantum juvenum et dūrō sub Mārte cadentum.
(411)  Hīc Venus indignō nātī concussa dolōre
(412)  dictamnum genetrīx Crētaeā carpit ab Īdā,
(413)  pūberibus caulem foliīs et flōre comantem
(414)  purpureō; nōn illa ferīs incognita caprīs
(415)  grāmina, cum tergō volucrēs haesēre sagittae.
(416)  hoc Venus obscūrō faciem circumdata nimbō
(417)  dētulit, hōc fūsum labrīs splendentibus amnem
(418)  īnficit occultē medicāns, spargitque salūbrīs
(419)  ambrosiae sūcōs et odōriferam panacēam.
(420)  fōvit eā vulnus lymphā longaevus Iāpyx
(421)  ignōrāns, subitōque omnis dē corpore fūgit
(422)  quippe dolor, omnis stetit īmō vulnere sanguis.
(423)  jamque secūta manum nūllō cōgente sagitta
(424)  excidit, atque novae rediēre in prīstina vīrēs.
(425)  ‘arma citī properāte virō! quid stātis?’ Iāpyx
(426)  conclāmat prīmusque animōs accendit in hostem.
(427)  ‘nōn haec hūmānīs opibus, nōn arte magistrā
(428)  prōveniunt, neque tē, Aenēā, mea dextera servat:
(429)  major agit deus atque opera ad majōra remittit.’
(430)  ille avidus pugnae sūrās inclūserat aurō
(431)  hinc atque hinc ōditque morās hastamque coruscat.
(432)  postquam habilis laterī clipeus lōrīcaque tergō est,
(433)  Ascanium fūsīs circum complectitur armīs
(434)  summaque per galeam dēlībāns ōscula fātur:
(435)  ‘disce, puer, virtūtem ex mē vērumque labōrem,
(436)  fortūnam ex aliīs. nunc tē mea dextera bellō
(437)  dēfēnsum dabit et magna inter praemia dūcet.
(438)  tū facitō, mox cum mātūra adolēverit aetās,
(439)  sīs memor et tē animō repetentem exempla tuōrum
(440)  et pater Aenēās et avunculus excitet Hectōr.’
(441)  Haec ubi dicta dedit, portīs sēsē extulit ingēns
(442)  tēlum immāne manū quatiēns; simul agmine dēnsō
(443)  Antheusque Mnēstheusque ruunt, omnisque relictīs
(444)  turba fluit castrīs. tum caecō pulvere campus
(445)  miscētur pulsūque pedum tremit excita tellūs.
(446)  vīdit ab adversō venientīs aggere Turnus,
(447)  vīdēre Ausoniī, gelidusque per īma cucurrit
(448)  ossa tremor; prīma ante omnīs Jūturna Latīnōs
(449)  audiit agnōvitque sonum et tremefacta refūgit.
(450)  ille volat campōque ātrum rapit agmen apertō.
(451)  quālis ubi ad terrās abruptō sīdere nimbus
(452)  it mare per medium (miserīs, heu, praescia longē
(453)  horrēscunt corda agricolīs: dabit ille ruīnās
(454)  arboribus strāgemque satīs, ruet omnia lātē),
(455)  ante volant sonitumque ferunt ad lītora ventī:
(456)  tālis in adversōs ductor Rhoetēius hostīs
(457)  agmen agit, dēnsī cuneīs sē quisque coāctīs
(458)  adglomerant. ferit ēnse gravem Thymbraeus Osīrim,
(459)  Arcetium Mnēstheus, Epulōnem obtruncat Achātēs
(460)  Ufentemque Gyās; cadit ipse Tolumnius augur,
(461)  prīmus in adversōs tēlum quī torserat hostīs.
(462)  tollitur in caelum clāmor, versīque vicissim
(463)  pulverulenta fugā Rutulī dant terga per agrōs.
(464)  ipse neque āversōs dignātur sternere mortī
(465)  nec pede congressōs aequō nec tēla ferentīs
(466)  īnsequitur: sōlum dēnsā in cālīgine Turnum
(467)  vestīgat lūstrāns, sōlum in certāmina poscit.
(468)  Hōc concussa metū mentem Jūturna virāgō
(469)  aurīgam Turnī media inter lōra Metiscum
(470)  excutit et longē lāpsum tēmōne relīquit;
(471)  ipsa subit manibusque undantīs flectit habēnās
(472)  cūncta gerēns, vōcemque et corpus et arma Metiscī.
(473)  nigra velut magnās dominī cum dīvitis aedēs
(474)  pervolat et pennīs alta ātria lūstrat hirundō
(475)  pābula parva legēns nīdīsque loquācibus escās,
(476)  et nunc porticibus vacuīs, nunc ūmida circum
(477)  stāgna sonat: similis mediōs Jūturna per hostīs
(478)  fertur equīs rapidōque volāns obit omnia currū,
(479)  jamque hīc germānum jamque hīc ostentat ovantem
(480)  nec cōnferre manum patitur, volat āvia longē.
(481)  haud minus Aenēās tortōs legit obvius orbīs,
(482)  vestīgatque virum et disjecta per agmina magnā
(483)  vōce vocat. quotiēns oculōs conjēcit in hostem
(484)  ālipedumque fugam cursū temptāvit equōrum,
(485)  āversōs totiēns currūs Jūturna retorsit.
(486)  heu, quid agat? variō nēquīquam fluctuat aestū,
(487)  dīversaeque vocant animum in contrāria cūrae.
(488)  huic Messāpus, utī laevā duo forte gerēbat
(489)  lenta, levis cursū, praefīxa hastīlia ferrō,
(490)  hōrum ūnum certō contorquēns dērigit ictū.
(491)  substitit Aenēās et sē collēgit in arma
(492)  poplite subsīdēns; apicem tamen incita summum
(493)  hasta tulit summāsque excussit vertice cristās.
(494)  tum vērō adsurgunt īrae, īnsidiīsque subāctus,
(495)  dīversōs ubi sēnsit equōs currumque referrī,
(496)  multa Jovem et laesī testātus foederis ārās
(497)  jam tandem invādit mediōs et Mārte secundō
(498)  terribilis saevam nūllō discrīmine caedem
(499)  suscitat, īrārumque omnīs effundit habēnās.
(500)  Quis mihi nunc tot acerba deus, quis carmine caedēs
(501)  dīversās obitumque ducum, quōs aequore tōtō
(502)  inque vicem nunc Turnus agit, nunc Trōius hērōs,
(503)  expediat? tantōn placuit concurrere mōtū,
(504)  Juppiter, aeternā gentīs in pāce futūrās?
(505)  Aenēās Rutulum Sucrōnem (ea prīma ruentīs
(506)  pugna locō statuit Teucrōs) haud multa morantem
(507)  excipit in latus et, quā fāta celerrima, crūdum
(508)  trānsadigit costās et crātīs pectoris ēnsem.
(509)  Turnus equō dējectum Amycum frātremque Diōrēn,
(510)  congressus pedes, hunc venientem cuspide longā,
(511)  hunc mucrōne ferit, currūque abscīsa duōrum
(512)  suspendit capita et rōrantia sanguine portat.
(513)  ille Talon Tanaimque necī fortemque Cethēgum,
(514)  trīs ūnō congressū, et maestum mittit Onītēn,
(515)  nōmen Echīonium mātrisque genus Peridīae;
(516)  hic frātrēs Lyciā missōs et Apollinis agrīs
(517)  et juvenem exōsum nēquīquam bella Menoetēn,
(518)  Arcada, piscōsae cui circum flūmina Lernae
(519)  ars fuerat pauperque domus nec nōta potentum
(520)  mūnera, conductāque pater tellūre serēbat.
(521)  ac velut immissī dīversīs partibus ignēs
(522)  ārentem in silvam et virgulta sonantia laurō,
(523)  aut ubi dēcursū rapidō dē montibus altīs
(524)  dant sonitum spūmōsī amnēs et in aequora currunt
(525)  quisque suum populātus iter: nōn sēgnius ambō
(526)  Aenēās Turnusque ruunt per proelia; nunc, nunc
(527)  fluctuat īra intus, rumpuntur nescia vincī
(528)  pectora, nunc tōtīs in vulnera vīribus ītur.
(529)  Murrānum hic, atavōs et avōrum antīqua sonantem
(530)  nōmina per rēgēsque āctum genus omne Latīnōs,
(531)  praecipitem scopulō atque ingentis turbine saxī
(532)  excutit effunditque solō; hunc lōra et juga subter
(533)  prōvolvēre rotae, crēbrō super ungula pulsū
(534)  incita nec dominī memorum prōculcat equōrum.
(535)  ille ruentī Hyllō animīsque immāne frementī
(536)  occurrit tēlumque aurāta ad tempora torquet:
(537)  ollī per galeam fīxō stetit hasta cerebrō.
(538)  dextera nec tua tē, Grāium fortissime Crētheu,
(539)  ēripuit Turnō, nec dī tēxēre Cupencum
(540)  Aenēā veniente suī: dedit obvia ferrō
(541)  pectora, nec miserō clipeī mora prōfuit aereī.
(542)  tē quoque Laurentēs vīdērunt, Aeole, campī
(543)  oppetere et lātē terram cōnsternere tergō.
(544)  occidis, Argīvae quem nōn potuēre phalanges
(545)  sternere nec Priamī rēgnōrum ēversor Achillēs;
(546)  hīc tibi mortis erant mētae, domus alta sub Īdā,
(547)  Lyrnēsī domus alta, solō Laurente sepulcrum.
(548)  tōtae adeō conversae aciēs omnēsque Latīnī,
(549)  omnēs Dardanidae, Mnēstheus ācerque Serestus
(550)  et Messāpus equum domitor et fortis Asīlās
(551)  Tuscōrumque phalānx Euandrīque Arcades ālae,
(552)  prō sē quisque virī summā nītuntur opum vī;
(553)  nec mora nec requiēs, vastō certāmine tendunt.
(554)  Hīc mentem Aenēae genetrīx pulcherrima mīsit
(555)  īret ut ad mūrōs urbīque adverteret agmen
(556)  ōcius et subitā turbāret clāde Latīnōs.
(557)  ille ut vestīgāns dīversa per agmina Turnum
(558)  hūc atque hūc aciēs circumtulit, aspicit urbem
(559)  immūnem tantī bellī atque impūne quiētam.
(560)  continuō pugnae accendit majōris imāgō:
(561)  Mnēsthea Sergestumque vocat fortemque Serestum
(562)  ductōrēs, tumulumque capit quō cētera Teucrum
(563)  concurrit legiō, nec scūta aut spīcula dēnsī
(564)  dēpōnunt. celsō medius stāns aggere fātur:
(565)  ‘nē qua meīs estō dictīs mora, Juppiter hāc stat,
(566)  neu quis ob inceptum subitum mihi sēgnior ītō.
(567)  urbem hodiē, causam bellī, rēgna ipsa Latīnī,
(568)  nī frēnum accipere et victī pārēre fatentur,
(569)  ēruam et aequa solō fūmantia culmina pōnam.
(570)  scīlicet exspectem libeat dum proelia Turnō
(571)  nostra patī rūrsusque velit concurrere victus?
(572)  hoc caput, ō cīvēs, haec bellī summa nefandī.
(573)  ferte facēs properē foedusque reposcite flammīs.’
(574)  dīxerat, atque animīs pariter certantibus omnēs
(575)  dant cuneum dēnsāque ad mūrōs mōle feruntur;
(576)  scālae imprōvīsō subitusque appāruit ignis.
(577)  discurrunt aliī ad portās prīmōsque trucīdant,
(578)  ferrum aliī torquent et obumbrant aethera tēlīs.
(579)  ipse inter prīmōs dextram sub moenia tendit
(580)  Aenēās, magnāque incūsat vōce Latīnum
(581)  testāturque deōs iterum sē ad proelia cōgī,
(582)  bis jam Italōs hostīs, haec altera foedera rumpī.
(583)  exoritur trepidōs inter discordia cīvīs:
(584)  urbem aliī reserāre jubent et pandere portās
(585)  Dardanidīs ipsumque trahunt in moenia rēgem;
(586)  arma ferunt aliī et pergunt dēfendere mūrōs,
(587)  inclūsās ut cum latebrōsō in pūmice pāstor
(588)  vestīgāvit apēs fūmōque implēvit amārō;
(589)  illae intus trepidae rērum per cērea castra
(590)  discurrunt magnīsque acuunt strīdōribus īrās;
(591)  volvitur āter odor tēctīs, tum murmure caecō
(592)  intus saxa sonant, vacuās it fūmus ad aurās.
(593)  Accidit haec fessīs etiam fortūna Latīnīs,
(594)  quae tōtam lūctū concussit funditus urbem.
(595)  rēgīna ut tēctīs venientem prōspicit hostem,
(596)  incessī mūrōs, ignīs ad tēcta volāre,
(597)  nusquam aciēs contrā Rutulās, nūlla agmina Turnī,
(598)  īnfēlīx pugnae juvenem in certāmine crēdit
(599)  exstīnctum et subitō mentem turbāta dolōre
(600)  sē causam clāmat crīmenque caputque malōrum,
(601)  multaque per maestum dēmēns effāta furōrem
(602)  purpureōs moritūra manū discindit amictūs
(603)  et nōdum īnfōrmis lētī trabe nectit ab altā.
(604)  quam clādem miserae postquam accēpēre Latīnae,
(605)  fīlia prīma manū flōrōs Lāvīnia crīnīs
(606)  et roseās laniāta genās, tum cētera circum
(607)  turba furit, resonant lātē plangōribus aedēs.
(608)  hinc tōtam īnfēlīx vulgātur fāma per urbem:
(609)  dēmittunt mentēs, it scissā veste Latīnus
(610)  conjugis attonitus fātīs urbisque ruīnā,
(611)  cānitiem immundō perfūsam pulvere turpāns.
(612)  Multaque sē incūsat, quī nōn accēperit ante
(613)  Dardanium Aenēān generumque adscīverit ultrō.
(614)  Intereā extrēmō bellātor in aequore Turnus
(615)  pālantīs sequitur paucōs jam sēgnior atque
(616)  jam minus atque minus successū laetus equōrum.
(617)  attulit hunc illī caecīs terrōribus aura
(618)  commixtum clāmōrem, arrēctāsque impulit aurīs
(619)  cōnfūsae sonus urbis et inlaetābile murmur.
(620)  ‘ei mihi! quid tantō turbantur moenia lūctū?
(621)  quisve ruit tantus dīversā clāmor ab urbe?’
(622)  sīc ait, adductīsque āmēns subsistit habēnīs.
(623)  atque huic, in faciem soror ut conversa Metiscī
(624)  aurīgae currumque et equōs et lōra regēbat,
(625)  tālibus occurrit dictīs: ‘hāc, Turne, sequāmur
(626)  Trōjugenās, quā prīma viam victōria pandit;
(627)  sunt aliī quī tēcta manū dēfendere possint.
(628)  ingruit Aenēās Italīs et proelia miscet,
(629)  et nōs saeva manū mittāmus fūnera Teucrīs.
(630)  nec numerō īnferior pugnae nec honōre recēdēs.’
(631)  Turnus ad haec:
(632)  ‘ō soror, et dūdum agnōvī, cum prīma per artem
(633)  foedera turbāstī tēque haec in bella dedistī,
(634)  et nunc nēquīquam fallis dea. sed quis Olympō
(635)  dēmissam tantōs voluit tē ferre labōrēs?
(636)  an frātris miserī lētum ut crūdēle vidērēs?
(637)  nam quid agō? aut quae jam spondet Fortūna salūtem?
(638)  vīdī oculōs ante ipse meōs mē vōce vocantem
(639)  Murrānum, quō nōn superat mihi cārior alter,
(640)  oppetere ingentem atque ingentī vulnere victum.
(641)  occidit īnfēlīx nostrum nē dēdecus Ūfēns
(642)  aspiceret; Teucrī potiuntur corpore et armīs.
(643)  exscindīne domōs (id rēbus dēfuit ūnum)
(644)  perpetiar, dextrā nec Drancis dicta refellam?
(645)  terga dabō et Turnum fugientem haec terra vidēbit?
(646)  usque adeōne morī miserum est? vōs ō mihi, Mānēs,
(647)  este bonī, quoniam superīs āversa voluntās.
(648)  sāncta ad vōs anima atque istīus īnscia culpae
(649)  dēscendam magnōrum haud umquam indignus avōrum.’
(650)  Vix ea fātus erat: mediōs volat ecce per hostīs
(651)  vectus equō spūmante Sacēs, adversa sagittā
(652)  saucius ōra, ruitque implōrāns nōmine Turnum:
(653)  ‘Turne, in tē suprēma salūs, miserēre tuōrum.
(654)  fulminat Aenēās armīs summāsque minātur
(655)  dējectūrum arcēs Italum excidiōque datūrum,
(656)  jamque facēs ad tēcta volant. in tē ōra Latīnī,
(657)  in tē oculōs referunt; mussat rēx ipse Latīnus
(658)  quōs generōs vocet aut quae sēsē ad foedera flectat.
(659)  praetereā rēgīna, tuī fīdissima, dextrā
(660)  occidit ipsa suā lūcemque exterrita fūgit.
(661)  sōlī prō portīs Messāpus et ācer Atīnās
(662)  sustentant aciēs. circum hōs utrimque phalanges
(663)  stant dēnsae strictīsque seges mucrōnibus horret
(664)  ferrea; tū currum dēsertō in grāmine versās.’
(665)  obstipuit variā cōnfūsus imāgine rērum
(666)  Turnus et obtūtū tacitō stetit; aestuat ingēns
(667)  ūnō in corde pudor mixtōque īnsānia lūctū
(668)  et furiīs agitātus amor et cōnscia virtūs.
(669)  ut prīmum discussae umbrae et lūx reddita mentī,
(670)  ārdentīs oculōrum orbīs ad moenia torsit
(671)  turbidus ēque rotīs magnam respexit ad urbem.
(672)  Ecce autem flammīs inter tabulāta volūtus
(673)  ad caelum undābat vertex turrimque tenēbat,
(674)  turrim compactīs trabibus quam ēdūxerat ipse
(675)  subdideratque rotās pontīsque īnstrāverat altōs.
(676)  ‘jam jam fāta, soror, superant, absiste morārī;
(677)  quō deus et quō dūra vocat Fortūna sequāmur.
(678)  stat cōnferre manum Aenēae, stat, quidquid acerbī est,
(679)  morte patī, neque mē indecorem, germāna, vidēbis
(680)  amplius. hunc, ōrō, sine mē furere ante furōrem.’
(681)  dīxit, et ē currū saltum dedit ōcius arvīs
(682)  perque hostīs, per tēla ruit maestamque sorōrem
(683)  dēserit ac rapidō cursū media agmina rumpit.
(684)  ac velutī montis saxum dē vertice praeceps
(685)  cum ruit āvulsum ventō, seu turbidus imber
(686)  prōluit aut annīs solvit sublāpsa vetustās;
(687)  fertur in abruptum magnō mōns improbus āctū
(688)  exsultatque solō, silvās armenta virōsque
(689)  involvēns sēcum: disjecta per agmina Turnus
(690)  sīc urbis ruit ad mūrōs, ubi plūrima fūsō
(691)  sanguine terra madet strīduntque hastīlibus aurae,
(692)  significatque manū et magnō simul incipit ōre:
(693)  ‘parcite jam, Rutulī, et vōs tēla inhibēte, Latīnī.
(694)  quaecumque est fortūna, mea est; mē vērius ūnum
(695)  prō vōbīs foedus luere et dēcernere ferrō.’
(696)  discessēre omnēs mediī spatiumque dedēre.
(697)  At pater Aenēās audītō nōmine Turnī
(698)  dēserit et mūrōs et summās dēserit arcēs
(699)  praecipitatque morās omnīs, opera omnia rumpit
(700)  laetitiā exsultāns horrendumque intonat armīs:
(701)  quantus Athōs aut quantus Eryx aut ipse coruscīs
(702)  cum fremit īlicibus quantus gaudetque nivālī
(703)  vertice sē attollēns pater Appennīnus ad aurās.
(704)  jam vērō et Rutulī certātim et Trōes et omnēs
(705)  convertēre oculōs Italī, quīque alta tenēbant
(706)  moenia quīque īmōs pulsābant ariete mūrōs,
(707)  armaque dēposuēre umerīs. stupet ipse Latīnus
(708)  ingentīs, genitōs dīversīs partibus orbis,
(709)  inter sē coiisse virōs et cernere ferrō.
(710)  atque illī, ut vacuō patuērunt aequore campī,
(711)  prōcursū rapidō conjectīs ēminus hastīs
(712)  invādunt Mārtem clipeīs atque aere sonōrō.
(713)  dat gemitum tellūs; tum crēbrōs ēnsibus ictūs
(714)  congeminant, fors et virtūs miscentur in ūnum.
(715)  ac velut ingentī Sīlā summōve Taburnō
(716)  cum duo conversīs inimīca in proelia taurī
(717)  frontibus incurrunt, pavidī cessēre magistrī,
(718)  stat pecus omne metū mūtum, mussantque juvencae
(719)  quis nemorī imperitet, quem tōta armenta sequantur;
(720)  illī inter sēsē multā vī vulnera miscent
(721)  cornuaque obnīxī īnfīgunt et sanguine largō
(722)  colla armōsque lavant, gemitū nemus omne remūgit:
(723)  nōn aliter Trōs Aenēās et Daunius hērōs
(724)  concurrunt clipeīs, ingēns fragor aethera complet.
(725)  Juppiter ipse duās aequātō exāmine lancēs
(726)  sustinet et fāta impōnit dīversa duōrum,
(727)  quem damnet labor et quō vergat pondere lētum.
(728)  Ēmicat hīc impūne putāns et corpore tōtō
(729)  altē sublātum cōnsurgit Turnus in ēnsem
(730)  et ferit; exclāmant Trōes trepidīque Latīnī,
(731)  arrēctaeque ambōrum aciēs. at perfidus ēnsis
(732)  frangitur in mediōque ārdentem dēserit ictū,
(733)  nī fuga subsidiō subeat. fugit ōcior Eurō
(734)  ut capulum ignōtum dextramque aspexit inermem.
(735)  fāma est praecipitem, cum prīma in proelia jūnctōs
(736)  cōnscendēbat equōs, patriō mucrōne relictō,
(737)  dum trepidat, ferrum aurīgae rapuisse Metiscī;
(738)  idque diū, dum terga dabant pālantia Teucrī,
(739)  suffēcit; postquam arma deī ad Volcānia ventum est,
(740)  mortālis mucrō glaciēs ceu futtilis ictū
(741)  dissiluit, fulvā resplendent fragmina harēnā.
(742)  ergō āmēns dīversa fugā petit aequora Turnus
(743)  et nunc hūc, inde hūc incertōs implicat orbīs;
(744)  undique enim dēnsā Teucrī inclūsēre corōnā
(745)  atque hinc vasta palūs, hinc ardua moenia cingunt.
(746)  Nec minus Aenēās, quamquam tardāta sagittā
(747)  interdum genua impediunt cursumque recūsant,
(748)  īnsequitur trepidīque pedem pede fervidus urget:
(749)  inclūsum velutī sī quandō flūmine nactus
(750)  cervum aut pūniceae saeptum formīdine pennae
(751)  vēnātor cursū canis et lātrātibus īnstat;
(752)  ille autem īnsidiīs et rīpā territus altā
(753)  mīlle fugit refugitque viās, at vīvidus Umber
(754)  haeret hiāns, jam jamque tenet similisque tenentī
(755)  increpuit mālīs morsūque ēlūsus inānī est;
(756)  tum vērō exoritur clāmor rīpaeque lacūsque
(757)  respōnsant circā et caelum tonat omne tumultū.
(758)  ille simul fugiēns Rutulōs simul increpat omnīs
(759)  nōmine quemque vocāns nōtumque efflāgitat ēnsem.
(760)  Aenēās mortem contrā praesēnsque minātur
(761)  exitium, sī quisquam adeat, terretque trementīs
(762)  excīsūrum urbem minitāns et saucius īnstat.
(763)  quīnque orbīs explent cursū totidemque retexunt
(764)  hūc illūc; neque enim levia aut lūdicra petuntur
(765)  praemia, sed Turnī dē vītā et sanguine certant.
(766)  Forte sacer Faunō foliīs oleaster amārīs
(767)  hīc steterat, nautīs ōlim venerābile lignum,
(768)  servātī ex undīs ubi fīgere dōna solēbant
(769)  Laurentī dīvō et vōtās suspendere vestīs;
(770)  sed stirpem Teucrī nūllō discrīmine sacrum
(771)  sustulerant, pūrō ut possent concurrere campō.
(772)  hīc hasta Aenēae stābat, hūc impetus illam
(773)  dētulerat fīxam et lentā rādīce tenēbat.
(774)  incubuit voluitque manū convellere ferrum
(775)  Dardanidēs, tēlōque sequī quem prēndere cursū
(776)  nōn poterat. tum vērō āmēns formīdine Turnus
(777)  ‘Faune, precor, miserēre’ inquit ‘tūque optima ferrum
(778)  Terra tenē, coluī vestrōs sī semper honōrēs,
(779)  quōs contrā Aeneadae bellō fēcēre profānōs.’
(780)  dīxit, opemque deī nōn cassa in vōta vocāvit.
(781)  namque diū luctāns lentōque in stirpe morātus
(782)  vīribus haud ūllīs valuit disclūdere morsūs
(783)  rōboris Aenēās. dum nītitur ācer et īnstat,
(784)  rūrsus in aurīgae faciem mūtāta Metiscī
(785)  prōcurrit frātrīque ēnsem dea Daunia reddit.
(786)  quod Venus audācī nymphae indignāta licēre
(787)  accessit tēlumque altā ab rādīce revellit.
(788)  ollī sublīmēs armīs animīsque refectī,
(789)  hic gladiō fīdēns, hic ācer et arduus hastā,
(790)  adsistunt contrā certāmina Mārtis anhēlī.
(791)  Jūnōnem intereā rēx omnipotentis Olympī
(792)  adloquitur fulvā pugnās dē nūbe tuentem:
(793)  ‘quae jam fīnis erit, conjūnx? quid dēnique restat?
(794)  indigetem Aenēān scīs ipsa et scīre fatēris
(795)  dēbērī caelō fātīsque ad sīdera tollī.
(796)  quid struis? aut quā spē gelidīs in nūbibus haerēs?
(797)  mortālīn decuit violārī vulnere dīvum?
(798)  aut ēnsem (quid enim sine tē Jūturna valēret?)
(799)  ēreptum reddī Turnō et vim crēscere victīs?
(800)  dēsine jam tandem precibusque īnflectere nostrīs,
(801)  nē tē tantus edit tacitam dolor et mihi cūrae
(802)  saepe tuō dulcī trīstēs ex ōre recursent.
(803)  ventum ad suprēmum est. terrīs agitāre vel undīs
(804)  Trōjānōs potuistī, īnfandum accendere bellum,
(805)  dēfōrmāre domum et lūctū miscēre hymenaeōs:
(806)  ulterius temptāre vetō.’ sīc Juppiter orsus;
(807)  sīc dea summissō contrā Sāturnia vultū:
(808)  ‘ista quidem quia nōta mihī tua, magne, voluntās,
(809)  Juppiter, et Turnum et terrās invīta relīquī;
(810)  nec tū mē āeriā sōlam nunc sēde vidērēs
(811)  digna indigna patī, sed flammīs cīncta sub ipsā
(812)  stārem aciē traheremque inimīca in proelia Teucrōs.
(813)  Jūturnam miserō (fateor) succurrere frātrī
(814)  suāsī et prō vītā majōra audēre probāvī,
(815)  nōn ut tēla tamen, nōn ut contenderet arcum;
(816)  adjūrō Stygiī caput implācābile fontis,
(817)  ūna superstitiō superīs quae reddita dīvīs.
(818)  et nunc cēdō equidem pugnāsque exōsa relinquō.
(819)  illud tē, nūllā fātī quod lēge tenētur,
(820)  prō Latiō obtestor, prō majestāte tuōrum:
(821)  cum jam cōnubiīs pācem fēlīcibus (estō)
(822)  compōnent, cum jam lēgēs et foedera jungent,
(823)  nē vetus indigenās nōmen mūtāre Latīnōs
(824)  neu Trōas fierī jubeās Teucrōsque vocārī
(825)  aut vōcem mūtāre virōs aut vertere vestem.
(826)  sit Latium, sint Albānī per saecula rēgēs,
(827)  sit Rōmāna potēns Italā virtūte propāgō:
(828)  occidit, occideritque sinās cum nōmine Trōja.’
(829)  ollī subrīdēns hominum rērumque repertor:
(830)  ‘es germāna Jovis Sāturnīque altera prōlēs,
(831)  īrārum tantōs volvis sub pectore flūctūs.
(832)  vērum age et inceptum frūstrā summitte furōrem:
(833)  dō quod vīs, et mē victusque volēnsque remittō.
(834)  sermōnem Ausoniī patrium mōrēsque tenēbunt,
(835)  utque est nōmen erit; commixtī corpore tantum
(836)  subsīdent Teucrī. mōrem rītūsque sacrōrum
(837)  adiciam faciamque omnīs ūnō ōre Latīnōs.
(838)  hinc genus Ausoniō mixtum quod sanguine surget,
(839)  suprā hominēs, suprā īre deōs pietāte vidēbis,
(840)  nec gēns ūlla tuōs aequē celebrābit honōrēs.’
(841)  adnuit hīs Jūnō et mentem laetāta retorsit;
(842)  intereā excēdit caelō nūbemque relinquit.
(843)  Hīs āctīs aliud genitor sēcum ipse volūtat
(844)  Jūturnamque parat frātris dīmittere ab armīs.
(845)  dīcuntur geminae pestēs cognōmine Dīrae,
(846)  quās et Tartaream Nox intempesta Megaeram
(847)  ūnō eōdemque tulit partū, paribusque revīnxit
(848)  serpentum spīrīs ventōsāsque addidit ālās.
(849)  hae Jovis ad solium saevīque in līmine rēgis
(850)  appārent acuuntque metum mortālibus aegrīs,
(851)  sī quandō lētum horrificum morbōsque deum rēx
(852)  mōlītur, meritās aut bellō territat urbēs.
(853)  hārum ūnam celerem dēmīsit ab aethere summō
(854)  Juppiter inque ōmen Jūturnae occurrere jussit:
(855)  illa volat celerīque ad terram turbine fertur.
(856)  nōn secus ac nervō per nūbem impulsa sagitta,
(857)  armātam saevī Parthus quam felle venēnī,
(858)  Parthus sīve Cydōn, tēlum immedicābile, torsit,
(859)  strīdēns et celerīs incognita trānsilit umbrās:
(860)  tālis sē sata Nocte tulit terrāsque petīvit.
(861)  postquam aciēs videt Īliacās atque agmina Turnī,
(862)  ālitis in parvae subitam collēcta figūram,
(863)  quae quondam in bustīs aut culminibus dēsertīs
(864)  nocte sedēns sērum canit importūna per umbrās,
(865)  hanc versa in faciem Turnī sē pestis ob ōra
(866)  fertque refertque sonāns clipeumque ēverberat ālīs.
(867)  illī membra novus solvit formīdine torpor,
(868)  arrēctaeque horrōre comae et vōx faucibus haesit.
(869)  At procul ut Dīrae strīdōrem agnōvit et ālās,
(870)  īnfēlīx crīnīs scindit Jūturna solūtōs
(871)  unguibus ōra soror foedāns et pectora pugnīs:
(872)  ‘quid nunc tē tua, Turne, potest germāna juvāre?
(873)  aut quid jam dūrae superat mihi? quā tibi lūcem
(874)  arte morer? tālīn possum mē oppōnere mōnstrō?
(875)  jam jam linquō aciēs. nē mē terrēte timentem,
(876)  obscēnae volucrēs: ālārum verbera nōscō
(877)  lētālemque sonum, nec fallunt jussa superba
(878)  magnanimī Jovis. haec prō virginitāte repōnit?
(879)  quō vītam dedit aeternam? cūr mortis adēmpta est
(880)  condiciō? possem tantōs fīnīre dolōrēs
(881)  nunc certē, et miserō frātrī comes īre per umbrās!
(882)  immortālis ego? aut quicquam mihi dulce meōrum
(883)  tē sine, frāter, erit? ō quae satis īma dehīscat
(884)  terra mihī, Mānīsque deam dēmittat ad īmōs?’
(885)  tantum effāta caput glaucō contēxit amictū
(886)  multa gemēns et sē fluviō dea condidit altō.
(887)  Aenēās īnstat contrā tēlumque coruscat
(888)  ingēns arboreum, et saevō sīc pectore fātur:
(889)  ‘quae nunc deinde mora est? aut quid jam, Turne, retractās?
(890)  nōn cursū, saevīs certandum est comminus armīs.
(891)  verte omnīs tēte in faciēs et contrahe quidquid
(892)  sīve animīs sīve arte valēs; optā ardua pennīs
(893)  astra sequī clausumque cavā tē condere terrā.’
(894)  ille caput quassāns: ‘nōn mē tua fervida terrent
(895)  dicta, ferōx; dī mē terrent et Juppiter hostis.’
(896)  nec plūra effātus saxum circumspicit ingēns,
(897)  saxum antīquum ingēns, campō quod forte jacēbat,
(898)  līmes agrō positus lītem ut discerneret arvīs.
(899)  vix illum lēctī bis sex cervīce subīrent,
(900)  quālia nunc hominum prōdūcit corpora tellūs;
(901)  ille manū raptum trepidā torquēbat in hostem
(902)  altior īnsurgēns et cursū concitus hērōs.
(903)  sed neque currentem sē nec cognōscit euntem
(904)  tollentemve manū saxumve immāne moventem;
(905)  genua labant, gelidus concrēvit frīgore sanguis.
(906)  tum lapis ipse virī vacuum per ināne volūtus
(907)  nec spatium ēvāsit tōtum neque pertulit ictum.
(908)  ac velut in somnīs, oculōs ubi languida pressit
(909)  nocte quiēs, nēquīquam avidōs extendere cursūs
(910)  velle vidēmur et in mediīs cōnātibus aegrī
(911)  succidimus; nōn lingua valet, nōn corpore nōtae
(912)  sufficiunt vīrēs nec vōx aut verba sequuntur:
(913)  sīc Turnō, quācumque viam virtūte petīvit,
(914)  successum dea dīra negat. tum pectore sēnsūs
(915)  vertuntur variī; Rutulōs aspectat et urbem
(916)  cūnctāturque metū lētumque īnstāre tremēscit,
(917)  nec quō sē ēripiat, nec quā vī tendat in hostem,
(918)  nec currūs usquam videt aurīgamve sorōrem.
(919)  Cūnctantī tēlum Aenēās fātāle coruscat,
(920)  sortītus fortūnam oculīs, et corpore tōtō
(921)  ēminus intorquet. mūrālī concita numquam
(922)  tormentō sīc saxa fremunt nec fulmine tantī
(923)  dissultant crepitūs. volat ātrī turbinis īnstar
(924)  exitium dīrum hasta ferēns ōrāsque reclūdit
(925)  lōrīcae et clipeī extrēmōs septemplicis orbīs;
(926)  per medium strīdēns trānsit femur. incidit ictus
(927)  ingēns ad terram duplicātō poplite Turnus.
(928)  cōnsurgunt gemitū Rutulī tōtusque remūgit
(929)  mōns circum et vōcem lātē nemora alta remittunt.
(930)  ille humilīs supplex oculōs dextramque precantem
(931)  prōtendēns ‘equidem meruī nec dēprecor’ inquit;
(932)  ‘ūtere sorte tuā. miserī tē sī qua parentis
(933)  tangere cūra potest, ōrō (fuit et tibi tālis
(934)  Anchīsēs genitor) Daunī miserēre senectae
(935)  et mē, seu corpus spoliātum lūmine māvīs,
(936)  redde meīs. vīcistī et victum tendere palmās
(937)  Ausoniī vīdēre; tua est Lāvīnia conjūnx,
(938)  ulterius nē tende odiīs.’ stetit ācer in armīs
(939)  Aenēās volvēns oculōs dextramque repressit;
(940)  et jam jamque magis cūnctantem flectere sermō
(941)  coeperat, īnfēlīx umerō cum appāruit altō
(942)  balteus et nōtīs fulsērunt cingula bullīs
(943)  Pallantis puerī, victum quem vulnere Turnus
(944)  strāverat atque umerīs inimīcum īnsigne gerēbat.
(945)  ille, oculīs postquam saevī monimenta dolōris
(946)  exuviāsque hausit, furiīs accēnsus et īrā
(947)  terribilis: ‘tūne hinc spoliīs indūte meōrum
(948)  ēripiāre mihī? Pallās tē hōc vulnere, Pallās
(949)  immolat et poenam scelerātō ex sanguine sūmit.’
(950)  hoc dīcēns ferrum adversō sub pectore condit
(951)  fervidus; ast illī solvuntur frīgore membra
(952)  vītaque cum gemitū fugit indignāta sub umbrās.
