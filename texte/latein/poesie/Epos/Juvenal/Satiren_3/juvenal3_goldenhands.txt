(1)  Quamvīs dīgressū veteris cōnfūsus amīcī
(2)  laudo tamen, vacuīs quod sēdem fīgere Cūmīs
(3)  dēstinet atque ūnum cīvem dōnāre Sibyllae.
(4)  jānua Bājārum est et grātum lītus amoenī
(5)  sēcessūs. ego vel Prochytam praepōno Subūrae;
(6)  nam quid tam miserum, tam sōlum vīdimus, ut nōn
(7)  dēterius crēdās horrēre incendia, lāpsūs
(8)  tēctōrum adsiduōs ac mīlle perīcula saevae
(9)  urbis et Augustō recitantēs mēnse poētās?
(10)  Sed dum tōta domus raedā compōnitur ūnā,
(11)  substitit ad veterēs arcūs madidamque Capēnam.
(12)  hīc, ubi nocturnae Numa cōnstituēbat amīcae
(13)  (nunc sacrī fontis nemus et dēlūbra locantur
(14)  Jūdaeīs, quōrum cophinus fēnumque supellēx;
(15)  omnis enim populō mercēdem pendere jussa est
(16)  arbor et ējectīs mendīcat silva Camēnīs),
(17)  in vallem Ēgeriae dēscendimus et spēluncās
(18)  dissimilēs vērīs. quantō praesentius esset
(19)  nūmen aquīs, viridī sī margine clūderet undās
(20)  herba nec ingenuum violārent marmora tōfum.
(21)  Hīc tunc Umbricius ‘quandō artibus' inquit ‘honestīs
(22)  nūllus in urbe locus, nūlla ēmolumenta labōrum,
(23)  rēs hodiē minor est here quam fuit atque eadem crās
(24)  dēteret exiguīs aliquid, prōpōnimus illūc
(25)  īre, fatīgātās ubi Daedalus exuit ālās,
(26)  dum nova cānitiēs, dum prīma et rēcta senectūs,
(27)  dum superest Lachesī quod torqueat et pedibus mē
(28)  porto meīs nūllō dextram subeunte bacillō.
(29)  cēdāmus patriā. vīvant Artōrius istīc
(30)  et Catulus, maneant quī nigrum in candida vertunt,
(31)  quīs facile est aedem condūcere, flūmina, portūs,
(32)  siccandam ēluviem, portandum ad busta cadāver,
(33)  et praebēre caput dominā vēnāle sub hastā.
(34)  quondam hī cornicinēs et mūnicipālis harēnae
(35)  perpetuī comitēs nōtaeque per oppida buccae
(36)  mūnera nunc ēdunt et, versō pollice vulgus
(37)  cum jubet, occīdunt populāriter; inde reversī
(38)  condūcunt foricās, et cūr nōn omnia? cum sint
(39)  quālēs ex humilī magna ad fastīgia rērum
(40)  extollit quotiēns voluit Fortūna jocārī.
(41)  Quid Rōmae faciam? mentīrī nescio; librum,
(42)  sī malus est, nequeō laudāre et poscere; mōtūs
(43)  astrōrum ignōrō; fūnus prōmittere patris
(44)  nec volo nec possum; rānārum vīscera numquam
(45)  īnspexī; ferre ad nūptam quae mittit adulter,
(46)  quae mandat, nōrunt aliī; mē nēmo ministrō
(47)  fūr erit, atque ideō nūllī comes exeo tamquam
(48)  mancus et extīnctae corpus nōn ūtile dextrae.
(49)  quis nunc dīligitur nisi cōnscius et cui fervēns
(50)  aestuat occultīs animus semperque tacendīs?
(51)  nīl tibi sē dēbēre putat, nīl cōnferet umquam,
(52)  participem quī tē sēcrētī fēcit honestī.
(53)  cārus erit Verrī quī Verrem tempore quō vult
(54)  accūsāre potest. tantī tibi nōn sit opācī
(55)  omnis harēna Tagī quodque in mare volvitur aurum,
(56)  ut somnō careās pōnendaque praemia sūmās
(57)  trīstis et ā magnō semper timeāris amīcō.
(58)  Quae nunc dīvitibus gēns acceptissima nostrīs
(59)  et quōs praecipuē fugiam, properābo fatērī,
(60)  nec pudor obstābit. nōn possum ferre, Quirītēs,
(61)  Graecam urbem. quamvīs quota portio faecis Achaeī?
(62)  jam prīdem Syrus in Tiberim dēflūxit Orontēs
(63)  et linguam et mōrēs et cum tībīcine chordās
(64)  oblīquās nec nōn gentīlia tympana sēcum
(65)  vēxit et ad circum jussās prōstāre puellās.
(66)  īte, quibus grāta est pictā lupa barbara mitrā.
(67)  rūsticus ille tuus sūmit trechedīpna, Quirīne,
(68)  et cērōmaticō fert nīcētēria collō.
(69)  hic altā Sicyōne, ast hic Amydōne relictā,
(70)  hic Andrō, ille Samō, hic Trallibus aut Alabandīs,
(71)  Ēsquiliās dictumque petunt ā vīmine collem,
(72)  vīscera magnārum domuum dominīque futūrī.
(73)  ingenium vēlōx, audācia perdita, sermō
(74)  prōmptus et Īsaeō torrentior: ēde quid illum
(75)  esse putēs. quemvīs hominem sēcum attulit ad nōs:
(76)  grammaticus, rhētor, geomētrēs, pictor, alīptēs,
(77)  augur, schoenobatēs, medicus, magus, omnia nōvit
(78)  Graeculus ēsuriēns: in caelum jusseris ībit.
(79)  in summā nōn Maurus erat neque Sarmata nec Thrāx
(80)  quī sūmpsit pinnās, mediīs sed nātus Athēnīs.
(81)  hōrum ego nōn fugiam conchȳlia? mē prior ille
(82)  signābit fultusque torō meliōre recumbet,
(83)  advectus Rōmam quō prūna et cottana ventō?
(84)  usque adeō nihil est quod nostra īnfantia caelum
(85)  hausit Aventīnī bācā nūtrīta Sabīnā?
(86)  Quid quod adūlandī gēns prūdentissima laudat
(87)  sermōnem indoctī, faciem dēfōrmis amīcī,
(88)  et longum invalidī collum cervīcibus aequat
(89)  Herculis Antaeum procul ā tellūre tenentis,
(90)  mīrātur vōcem angustam, quā dēterius nec
(91)  ille sonat quō mordētur gallīna marītō?
(92)  haec eadem licet et nōbīs laudāre, sed illīs
(93)  crēditur. an melior cum Thāida sustinet aut cum
(94)  uxōrem cōmoedus agit vel Dōrida nūllō
(95)  cultam palliolō? mulier nempe ipsa vidētur,
(96)  nōn persōna, loquī: vacua et plāna omnia dīcās
(97)  īnfrā ventriculum et tenuī distantia rīmā.
(98)  nec tamen Antiochus nec erit mīrābilis illīc
(99)  aut Stratoclēs aut cum mollī Dēmētrius Haemō:
(100)  nātio cōmoeda est. rīdēs, majōre cachinnō
(101)  concutitur; flet, sī lacrimās cōnspexit amīcī,
(102)  nec dolet; igniculum brūmae sī tempore poscās,
(103)  accipit endromidem; sī dīxeris "aestuo," sūdat.
(104)  nōn sumus ergo parēs: melior, quī semper et omnī
(105)  nocte diēque potest aliēnā sūmere vultum
(106)  ā faciē, jactāre manūs laudāre parātus,
(107)  sī bene ructāvit, sī rēctum mīnxit amīcus,
(108)  sī trulla inversō crepitum dedit aurea fundō.
(109)  Praetereā sānctum nihil aut āb inguine tūtum,
(110)  nōn mātrōna laris, nōn fīlia virgo, nec ipse
(111)  spōnsus lēvis adhūc, nōn fīlius ante pudīcus.
(112)  hōrum sī nihil est, aviam resupīnat amīcī.
(113)  scīre volunt sēcrēta domūs atque inde timērī.
(114)  et quoniam coepit Graecōrum mentio, trānsī
(115)  gymnasia atque audī facinus majōris abollae.
(116)  Stōicus occīdit Baream dēlātor amīcum
(117)  discipulumque senex rīpā nūtrītus in illā
(118)  ad quam Gorgoneī dēlāpsa est pinna caballī.
(119)  nōn est Rōmānō cuiquam locus hīc, ubi rēgnat
(120)  Prōtogenēs aliquis vel Dīphilus aut Hermarchus,
(121)  quī gentis vitiō numquam partītur amīcum,
(122)  sōlus habet. nam cum facilem stillāvit in aurem
(123)  exiguum dē nātūrae patriaeque venēnō,
(124)  līmine summoveor, periērunt tempora longī
(125)  servitiī; nusquam minor est jactūra clientis.
(126)  Quod porrō officium, nē nōbīs blandiar, aut quod
(127)  pauperis hīc meritum, sī cūret nocte togātus
(128)  currere, cum praetor līctōrem inpellat et īre
(129)  praecipitem jubeat dūdum vigilantibus orbīs,
(130)  nē prior Albīnam et Modiam collēga salūtet?
(131)  dīvitis hīc servō clūdit latus ingenuōrum
(132)  fīlius; alter enim quantum in legiōne tribūnī
(133)  accipiunt dōnat Calvīnae vel Catiēnae,
(134)  ut semel aut iterum super illam palpitet; at tū,
(135)  cum tibi vestītī faciēs scortī placet, haerēs
(136)  et dubitās altā Chionēn dēdūcere sellā.
(137)  dā testem Rōmae tam sānctum quam fuit hospes
(138)  nūminis Īdaeī, prōcēdat vel Numa vel quī
(139)  servāvit trepidam flagrantī ex aede Minervam:
(140)  prōtinus ad cēnsum, dē mōribus ultima fīet
(141)  quaestio. "quot pāscit servōs? quot possidet agrī
(142)  jūgera? quam multā magnāque paropside cēnat?"
(143)  quantum quisque suā nummōrum servat in arcā,
(144)  tantum habet et fideī. jūrēs licet et Samothrācum
(145)  et nostrōrum ārās, contemnere fulmina pauper
(146)  crēditur atque deōs dīs ignōscentibus ipsīs.
(147)  Quid quod māteriam praebet causāsque jocōrum
(148)  omnibus hic īdem, sī foeda et scissa lacerna,
(149)  sī toga sordidula est et ruptā calceus alter
(150)  pelle patet, vel sī cōnsūtō volnere crassum
(151)  atque recēns līnum ostendit nōn ūna cicātrīx?
(152)  nīl habet īnfēlīx paupertās dūrius in sē
(153)  quam quod rīdiculōs hominēs facit. "exeat" inquit,
(154)  "sī pudor est, et dē pulvīnō surgat equestrī,
(155)  cujus rēs lēgī nōn sufficit, et sedeant hīc
(156)  lēnōnum puerī quōcumque ex fornice nātī,
(157)  hīc plaudat nitidus praecōnis fīlius inter
(158)  pinnirapī cultōs juvenēs juvenēsque lanistae."
(159)  sīc libitum vānō, quī nōs distīnxit, Othōnī.
(160)  quis gener hīc placuit cēnsū minor atque puellae
(161)  sarcinulīs inpār? quis pauper scrībitur hērēs?
(162)  quandō in cōnsiliō est aedīlibus? agmine factō
(163)  dēbuerant ōlim tenuēs migrāsse Quirītēs.
(164)  Haut facile ēmergunt quōrum virtūtibus obstat
(165)  rēs angusta domī, sed Rōmae dūrior illīs
(166)  cōnātus: magnō hospitium miserābile, magnō
(167)  servōrum ventrēs, et frūgī cēnula magnō.
(168)  fictilibus cēnāre pudet, quod turpe negābis
(169)  trānslātus subitō ad Marsōs mēnsamque Sabellam
(170)  contentusque illīc Venetō dūrōque cucullō.
(171)  Pars magna Ītaliae est, sī vērum admittimus, in quā
(172)  nēmo togam sūmit nisi mortuus. ipsa diērum
(173)  fēstōrum herbōsō colitur sī quando theātrō
(174)  majestās tandemque redīt ad pulpita nōtum
(175)  exodium, cum persōnae pallentis hiātum
(176)  in gremiō mātris formīdat rūsticus īnfāns,
(177)  aequālēs habitūs illīc similēsque vidēbis
(178)  orchēstram et populum; clārī vēlāmen honōris
(179)  sufficiunt tunicae summīs aedīlibus albae.
(180)  hīc ultrā vīrēs habitūs nitor, hīc aliquid plūs
(181)  quam satis est interdum aliēnā sūmitur arcā.
(182)  commūne id vitium est: hīc vīvimus ambitiōsā
(183)  paupertāte omnēs. quid tē moror? omnia Rōmae
(184)  cum pretiō. quid dās, ut Cossum aliquando salūtēs,
(185)  ut tē respiciat clausō Vējento labellō?
(186)  ille metit barbam, crīnem hic dēpōnit amātī;
(187)  plēna domus lībīs vēnālibus: accipe et istud
(188)  fermentum tibi habē. praestāre tribūta clientēs
(189)  cōgimur et cultīs augēre pecūlia servīs.
(190)  Quis timet aut timuit gelidā Praeneste ruīnam
(191)  aut positīs nemorōsa inter juga Volsiniīs aut
(192)  simplicibus Gabiīs aut prōnī Tīburis arce?
(193)  nōs urbem colimus tenuī tībīcine fultam
(194)  magnā parte suī; nam sīc lābentibus obstat
(195)  vīlicus et, veteris rīmae cum tēxit hiātum,
(196)  sēcūrōs pendente jubet dormīre ruīnā.
(197)  vīvendum est illīc, ubi nūlla incendia, nūllī
(198)  nocte metūs. jam poscit aquam, jam frīvola trānsfert
(199)  Ūcalegōn, tabulāta tibī jam tertia fūmant:
(200)  tū nescīs; nam sī gradibus trepidātur ab īmīs,
(201)  ultimus ārdēbit quem tēgula sōla tuētur
(202)  ā pluviā, mollēs ubi reddunt ōva columbae.
(203)  lectus erat Cordō Proculā minor, urceolī sex
(204)  ōrnāmentum abacī, nec nōn et parvulus īnfrā
(205)  cantharus et recubāns sub eōdem marmore Chīrōn,
(206)  jamque vetus Graecōs servābat cista libellōs
(207)  et dīvīna opicī rōdēbant carmina mūrēs.
(208)  nīl habuit Cordus, quis enim negat? et tamen illud
(209)  perdidit īnfēlīx tōtum nihil. ultimus autem
(210)  aerumnae cumulus, quod nūdum et frusta rogantem
(211)  nēmo cibō, nemo hospitiō tēctōque juvābit.
(212)  Sī magna Asturicī cecidit domus, horrida māter,
(213)  pullātī procerēs, differt vadimōnia praetor.
(214)  tum gemimus cāsūs urbis, tunc ōdimus ignem.
(215)  ārdet adhūc, et jam accurrit quī marmora dōnet,
(216)  cōnferat inpēnsās; hic nūda et candida signa,
(217)  hic aliquid praeclārum Euphrānoris et Polyclītī,
(218)  haec Asiānōrum vetera ōrnāmenta deōrum,
(219)  hic librōs dabit et forulōs mediamque Minervam,
(220)  hic modium argentī. meliōra ac plūra repōnit
(221)  Persicus orbōrum lautissimus et meritō jam
(222)  suspectus tamquam ipse suās incenderit aedēs.
(223)  Sī potes āvellī circēnsibus, optima Sōrae
(224)  aut Fabrāteriae domus aut Frusinōne parātur
(225)  quantī nunc tenebrās ūnum condūcis in annum.
(226)  hortulus hīc puteusque brevis nec reste movendus
(227)  in tenuīs plantās facilī diffunditur haustū.
(228)  vīve bidentis amāns et cultī vīlicus hortī
(229)  unde epulum possīs centum dare Pȳthagorēīs.
(230)  est aliquid, quōcumque locō, quōcumque recessū,
(231)  ūnīus sēsē dominum fēcisse lacertae.
(232)  Plūrimus hīc aeger moritur vigilando (sed ipsum
(233)  languōrem peperit cibus inperfectus et haerēns
(234)  ārdentī stomachō); nam quae meritōria somnum
(235)  admittunt? magnīs opibus dormītur in urbe.
(236)  inde caput morbī. raedārum trānsitus artō
(237)  vīcōrum in flexū et stantis convīcia mandrae
(238)  ēripient somnum Drūsō vitulīsque marīnīs.
(239)  sī vocat officium, turbā cēdente vehētur
(240)  dīves et ingentī curret super ōra Liburnā
(241)  atque obiter leget aut scrībet vel dormiet intus;
(242)  namque facit somnum clausā lectīca fenestrā.
(243)  ante tamen veniet: nōbīs properantibus obstat
(244)  unda prior, magnō populus premit agmine lumbōs
(245)  quī sequitur; ferit hic cubitō, ferit assere dūrō
(246)  alter, at hic tignum capitī incutit, ille metrētam.
(247)  pinguia crūra lutō, plantā mox undique magnā
(248)  calcor, et in digitō clāvus mihi mīlitis haeret.
(249)  Nōnne vidēs quantō celebrētur sportula fūmō?
(250)  centum convīvae, sequitur sua quemque culīna.
(251)  Corbulo vix ferret tot vāsa ingentia, tot rēs
(252)  inpositās capitī, quās rēctō vertice portat
(253)  servulus īnfēlīx et cursū ventilat ignem.
(254)  scinduntur tunicae sartae modo, longa coruscat
(255)  serrācō veniente abiēs, atque altera pīnum
(256)  plaustra vehunt; nūtant altē populōque minantur.
(257)  nam sī prōcubuit quī saxa Ligustica portat
(258)  axis et ēversum fūdit super agmina montem,
(259)  quid superest dē corporibus? quis membra, quis ossa
(260)  invenit? obtrītum volgī perit omne cadāver
(261)  mōre animae. domus intereā sēcūra patellās
(262)  jam lavat et buccā foculum excitat et sonat ūnctīs
(263)  striglibus et plēnō compōnit lintea gutō.
(264)  haec inter puerōs variē properantur, at ille
(265)  jam sedet in rīpā taetrumque novīcius horret
(266)  porthmea nec spērat caenōsī gurgitis alnum
(267)  īnfēlīx nec habet quem porrigat ōre trientem.
(268)  Respice nunc alia ac dīversa perīcula noctis:
(269)  quod spatium tēctīs sublīmibus unde cerebrum
(270)  testa ferit, quotiēns rīmōsa et curta fenestrīs
(271)  vāsa cadant, quantō percussum pondere signent
(272)  et laedant silicem. possīs ignāvus habērī
(273)  et subitī cāsūs inprōvidus, ad cēnam sī
(274)  intestātus eās: adeō tot fāta, quot illā
(275)  nocte patent vigilēs tē praetereunte fenestrae.
(276)  ergō optēs vōtumque ferās miserābile tēcum,
(277)  ut sint contentae patulās dēfundere pēlvēs.
(278)  Ēbrius ac petulāns, quī nūllum forte cecīdit,
(279)  dat poenās, noctem patitur lūgentis amīcum
(280)  Pēlīdae, cubat in faciem, mox deinde supīnus:
(281)  ergō nōn aliter poterit dormīre; quibusdam
(282)  somnum rixa facit. sed quamvīs inprobus annīs
(283)  atque merō fervēns cavet hunc quem coccina laena
(284)  vītārī jubet et comitum longissimus ōrdō,
(285)  multum praetereā flammārum et aēnea lampas.
(286)  mē, quem lūna solet dēdūcere vel breve lūmen
(287)  candēlae, cujus dispēnsō et tempero fīlum,
(288)  contemnit. miserae cognōsce prohoemia rixae,
(289)  sī rixa est, ubi tū pulsās, ego vāpulo tantum.
(290)  stat contrā stārīque jubet. pārēre necesse est;
(291)  nam quid agās, cum tē furiōsus cōgat et īdem
(292)  fortior? "unde venīs" exclāmat, "cujus acētō,
(293)  cujus conche tumēs? quis tēcum sectile porrum
(294)  sūtor et ēlixī vērēcis labra comēdit?
(295)  nīl mihi respondēs? aut dīc aut accipe calcem.
(296)  ēde ubi cōnsistās: in quā tē quaero proseuchā?"
(297)  dīcere sī temptēs aliquid tacitusve recēdās,
(298)  tantumdem est: feriunt pariter, vadimōnia deinde
(299)  īrātī faciunt. lībertās pauperis haec est:
(300)  pulsātus rogat et pugnīs concīsus adōrat
(301)  ut liceat paucīs cum dentibus inde revertī.
(302)  Nec tamen haec tantum metuās; nam quī spoliet tē
(303)  nōn dērit clausīs domibus postquam omnis ubīque
(304)  fīxa catēnātae siluit compāgo tabernae.
(305)  interdum et ferrō subitus grassātor agit rem:
(306)  armātō quotiēns tūtae cūstōde tenentur
(307)  et Pomptīna palūs et Gallīnāria pīnus,
(308)  sīc inde hūc omnēs tamquam ad vīvāria currunt.
(309)  quā fornāce gravēs, quā nōn incūde catēnae?
(310)  maximus in vinclīs ferrī modus, ut timeās nē
(311)  vōmēr dēficiat, nē marra et sarcula dēsint.
(312)  fēlīcēs proavōrum atavōs, fēlīcia dīcās
(313)  saecula quae quondam sub rēgibus atque tribūnīs
(314)  vīdērunt ūnō contentam carcere Rōmam.
(315)  Hīs aliās poteram et plūrīs subnectere causās,
(316)  sed jūmenta vocant et sōl inclīnat. eundum est;
(317)  nam mihi commōtā jamdūdum mūlio virgā
(318)  adnuit. ergo valē nostrī memor, et quotiēns tē
(319)  Rōma tuō reficī properantem reddet Aquīnō,
(320)  mē quoque ad Helvīnam Cererem vestramque Diānam
(321)  converte ā Cūmīs. saturārum ego, nī pudet illās,
(322)  audītor gelidōs veniam caligātus in agrōs.'
