(1)  Semper ego audītor tantum? numquamne repōnam
(2)  vexātus totiēns raucī Thēsēide Cordī?
(3)  inpūne ergo mihī recitāverit ille togātās,
(4)  hic elegōs? inpūne diem cōnsūmpserit ingēns
(5)  Tēlephus aut summī plēnā jam margine librī
(6)  scrīptus et in tergō necdum fīnītus Orestēs?
(7)  nōta magis nūllī domus est sua quam mihi lūcus
(8)  Mārtis et Aeoliīs vīcīnum rūpibus antrum
(9)  Vulcānī; quid agant ventī, quās torqueat umbrās
(10)  Aeacus, unde alius fūrtīvae dēvehat aurum
(11)  pelliculae, quantās jaculētur Mōnychus ornōs,
(12)  Frontōnis platanī convolsaque marmora clāmant
(13)  semper et adsiduō ruptae lēctōre columnae.
(14)  expectēs eadem ā summō minimōque poētā.
(15)  et nōs ergo manum ferulae subdūximus, et nōs
(16)  cōnsilium dedimus Sullae, prīvātus ut altum
(17)  dormīret. stulta est clēmentia, cum tot ubīque
(18)  vātibus occurrās, peritūrae parcere chartae.
(19)  cūr tamen hōc potius libeat dēcurrere campō,
(20)  per quem magnus equōs Auruncae flexit alumnus,
(21)  sī vacat ac placidī ratiōnem admittitis, ēdam.
(22)  cum tener uxōrem dūcat spado, Mēvia Tuscum
(23)  fīgat aprum et nūdā teneat vēnābula mammā,
(24)  patriciōs omnīs opibus cum prōvocet ūnus
(25)  quō tondente gravis juvenī mihi barba sonābat,
(26)  cum pars Nīliacae plēbis, cum verna Canōpī
(27)  Crīspīnus Tyriās umerō revocante lacernās
(28)  ventilet aestīvum digitīs sūdantibus aurum
(29)  nec sufferre queat majōris pondera gemmae,
(30)  difficile est saturam nōn scrībere. nam quis inīquae
(31)  tam patiēns urbis, tam ferreus, ut teneat sē,
(32)  causidicī nova cum veniat lectīca Mathōnis
(33)  plēna ipsō, post hunc magnī dēlātor amīcī
(34)  et cito raptūrus dē nōbilitāte comēsā
(35)  quod superest, quem Massa timet, quem mūnere palpat
(36)  Cārus et ā trepidō Thymelē summissa Latīnō;
(37)  cum tē summoveant quī testāmenta merentur
(38)  noctibus, in caelum quōs ēvehit optima summī
(39)  nunc via prōcessūs, vetulae vēsīca beātae?
(40)  unciolam Proculējus habet, sed Gillo deuncem,
(41)  partēs quisque suās ad mēnsūram inguinis hērēs.
(42)  accipiat sānē mercēdem sanguinis et sīc
(43)  palleat ut nūdīs pressit quī calcibus anguem
(44)  aut Lugudūnēnsem rhētor dictūrus ad āram.
(45)  quid referam quantā siccum jecur ārdeat īrā,
(46)  cum populum gregibus comitum premit hic spoliātor
(47)  pūpillī prōstantis et hic damnātus inānī
(48)  jūdiciō? quid enim salvīs īnfāmia nummīs?
(49)  exul ab octāvā Marius bibit et fruitur dīs
(50)  īrātīs, at tū victrīx, prōvincia, plōrās.
(51)  haec ego nōn crēdam Venusīnā digna lucernā?
(52)  haec ego nōn agitem? sed quid magis? Hēraclēās
(53)  aut Diomēdēās aut mūgītum labyrinthī
(54)  et mare percussum puerō fabrumque volantem,
(55)  cum lēnō accipiat moechī bona, sī capiendī
(56)  jūs nūllum uxōrī, doctus spectāre lacūnar,
(57)  doctus et ad calicem vigilantī stertere nāsō;
(58)  cum fās esse putet cūram spērāre cohortis
(59)  quī bona dōnāvit praesēpibus et caret omnī
(60)  majōrum cēnsū, dum pervolat axe citātō
(61)  Flāminiam puer Automedōn? nam lōra tenēbat
(62)  ipse, lacernātae cum sē jactāret amīcae.
(63)  nōnne libet mediō cērās inplēre capācēs
(64)  quadriviō, cum jam sextā cervīce ferātur
(65)  hinc atque inde patēns ac nūdā paene cathedrā
(66)  et multum referēns dē Maecēnāte supīnō
(67)  signātor falsī, quī sē lautum atque beātum
(68)  exiguīs tabulīs et gemmā fēcerit ūdā?
(69)  occurrit mātrōna potēns, quae molle Calēnum
(70)  porrēctūra virō miscet sitiente rubētam
(71)  īnstituitque rudēs melior Lūcusta propinquās
(72)  per fāmam et populum nigrōs efferre marītōs.
(73)  audē aliquid brevibus Gyarīs et carcere dignum,
(74)  sī vīs esse aliquid. probitās laudātur et alget;
(75)  crīminibus dēbent hortōs, praetōria, mēnsās,
(76)  argentum vetus et stantem extrāpōcula caprum.
(77)  quem patitur dormīre nurūs corruptor avārae,
(78)  quem spōnsae turpēs et praetextātus adulter?
(79)  sī nātūra negat, facit indignātio versum
(80)  quālemcumque potest, quālēs ego vel Cluviēnus.
(81)  ex quō Deucaliōn nimbīs tollentibus aequor
(82)  nāvigiō montem ascendit sortēsque poposcit
(83)  paulātimque animā caluērunt mollia saxa
(84)  et maribus nūdās ostendit Pyrrha puellās,
(85)  quidquid agunt hominēs, vōtum, timor, īra, voluptās,
(86)  gaudia, discursūs, nostrī farrāgo libellī est.
(87)  et quandō ūberior vitiōrum cōpia? quandō
(88)  major avāritiae patuit sinus? ālea quandō
(89)  hōs animōs? neque enim loculīs comitantibus ītur
(90)  ad cāsum tabulae, positā sed lūditur arcā.
(91)  proelia quanta illīc dispēnsātōre vidēbis
(92)  armigerō! simplexne furor sēstertia centum
(93)  perdere et horrentī tunicam nōn reddere servō?
(94)  quis totidem ērēxit vīllās, quis fercula septem
(95)  sēcrētō cēnāvit avus? nunc sportula prīmō
(96)  līmine parva sedet turbae rapienda togātae.
(97)  ille tamen faciem prius īnspicit et trepidat nē
(98)  suppositus veniās ac falsō nōmine poscās:
(99)  agnitus accipiēs. jubet ā praecōne vocārī
(100)  ipsōs Trōjugenās, nam vexant līmen et ipsī
(101)  nōbīscum. ‘dā praetōrī, dā deinde tribūnō.’
(102)  sed lībertīnus prior est. ‘prior’ inquit ‘ego adsum.
(103)  cūr timeam dubitemve locum dēfendere, quamvīs
(104)  nātus ad Euphrātēn, mollēs quod in aure fenestrae
(105)  arguerint, licet ipse negem? sed quīnque tabernae
(106)  quadringenta parant. quid cōnfert purpura major
(107)  optandum, sī Laurentī cūstōdit in agrō
(108)  conductās Corvīnus ovīs, ego possideō plūs
(109)  Pallante et Licinīs?’ expectent ergo tribūnī,
(110)  vincant dīvitiae, sacrō nē cēdat honōrī
(111)  nūper in hanc urbem pedibus quī vēnerat albīs,
(112)  quandoquidem inter nōs sānctissima dīvitiārum
(113)  majestās, etsī fūnesta Pecūnia templō
(114)  nōndum habitat, nūllās nummōrum ērēximus ārās,
(115)  ut colitur Pāx atque Fidēs, Victōria, Virtūs
(116)  quaeque salūtātō crepitat Concordia nīdō.
(117)  sed cum summus honor fīnītō conputet annō,
(118)  sportula quid referat, quantum ratiōnibus addat,
(119)  quid facient comitēs quibus hinc toga, calceus hinc est
(120)  et pānis fūmusque domī? dēnsissima centum
(121)  quadrantēs lectīca petit, sequiturque marītum
(122)  languida vel praegnās et circumdūcitur uxor.
(123)  hic petit absentī nōtā jam callidus arte
(124)  ostendēns vacuam et clausam prō conjuge sellam.
(125)  ‘Galla mea est’ inquit, ‘citius dīmitte. morāris?
(126)  profer, Galla, caput. nōlī vexāre, quiescet.’
(127)  ipse diēs pulchrō distinguitur ōrdine rērum:
(128)  sportula, deinde forum jūrisque perītus Apollō
(129)  atque triumphālēs, inter quās ausus habēre
(130)  nescio quis titulōs Aegyptius atque Arabarchēs,
(131)  cujus ad effigiem nōn tantum mejjere fās est.
(132)  vestibulīs abeunt veterēs lassīque clientēs
(133)  vōtaque dēpōnunt, quamquam longissima cēnae
(134)  spēs hominī; caulis miserīs atque ignis emendus.
(135)  optima silvārum intereā pelagīque vorābit
(136)  rēx hōrum vacuīsque torīs tantum ipse jacēbit.
(137)  nam dē tot pulchrīs et lātīs orbibus et tam
(138)  antīquīs ūnā comedunt patrimōnia mēnsā.
(139)  nūllus jam parasītus erit. sed quis ferat istās
(140)  luxuriae sordēs? quanta est gula quae sibi tōtōs
(141)  pōnit aprōs, animal propter convīvia nātum!
(142)  poena tamen praesēns, cum tū dēpōnis amictūs
(143)  turgidus et crūdum pāvōnem in balnea portās.
(144)  hinc subitae mortēs atque intestāta senectūs.
(145)  it nova nec trīstis per cūnctās fābula cēnās;
(146)  dūcitur īrātīs plaudendum fūnus amīcīs.
(147)  nīl erit ulterius quod nostrīs mōribus addat
(148)  posteritās, eadem facient cupientque minōrēs,
(149)  omne in praecipitī vitium stetit. ūtere vēlīs,
(150)  tōtōs pande sinūs. dīcēs hīc forsitan ‘unde
(151)  ingenium pār māteriae? unde illa priōrum
(152)  scrībendī quodcumque animō flagrante libēret
(153)  simplicitās? cujus nōn audeo dīcere nōmen?
(154)  quid rēfert dictīs ignōscat Mūcius an nōn?
(155)  pōne Tigillīnum, taedā lūcēbis in illā
(156)  quā stantēs ārdent quī fīxō gutture fūmant,
(157)  et lātum mediā sulcum dēdūcit harēnā.’
(158)  quī dedit ergo tribus patruīs aconīta, vehātur
(159)  pēnsilibus plūmīs atque illinc dēspiciat nōs?
(160)  ‘cum veniet contrā, digitō compesce labellum:
(161)  accūsātor erit quī verbum dīxerit "hic est."
(162)  sēcūrus licet Aenēān Rutulumque ferōcem
(163)  committās, nūllī gravis est percussus Achillēs
(164)  aut multum quaesītus Hylās urnamque secūtus:
(165)  ēnse velut strictō quotiēns Lūcīlius ārdēns
(166)  īnfremuit, rubet audītor cui frīgida mēns est
(167)  crīminibus, tacitā sūdant praecordia culpā.
(168)  inde īra et lacrimae. tēcum prius ergo volūtā
(169)  haec animō ante tubās: galeātum sēro duellī
(170)  paenitet.’ experiar quid concēdātur in illōs
(171)  quōrum Flāminiā tegitur cinis atque Latīnā.
