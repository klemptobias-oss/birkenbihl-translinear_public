(1)  Omnibus in terrīs, quae sunt ā Gādibus usque
(2)  Aurōram et Gangēn, paucī dīnōscere possunt
(3)  vēra bona atque illīs multum dīversa, remōtā
(4)  errōris nebulā. quid enim ratiōne timēmus
(5)  aut cupimus? quid tam dextrō pede concipis ut tē
(6)  cōnātūs nōn paeniteat vōtīque perāctī?
(7)  ēvertēre domōs tōtās optantibus ipsīs
(8)  dī facilēs. nocitūra togā, nocitūra petuntur
(9)  mīlitiā; torrēns dīcendī cōpia multīs
(10)  et sua mortifera est fācundia; vīribus ille
(11)  cōnfīsus periit admīrandīsque lacertīs;
(12)  sed plūrīs nimiā congesta pecūnia cūrā
(13)  strangulat et cūncta exuperāns patrimōnia cēnsus
(14)  quantō delphīnīs ballaena Britannica major.
(15)  temporibus dīrīs igitur jussūque Nerōnis
(16)  Longīnum et magnōs Senecae praedīvitis hortōs
(17)  clausit et ēgregiās Laterānōrum obsidet aedēs
(18)  tōta cohors: rārus venit in cēnācula mīles.
(19)  pauca licet portēs argentī vāscula pūrī
(20)  nocte iter ingressus, gladium contumque timēbis
(21)  et mōtā ad lūnam trepidābis harundinis umbrā:
(22)  cantābit vacuus cōram latrōne viātor.
(23)  prīma ferē vōta et cūnctīs nōtissima templīs
(24)  dīvitiae, crēscant ut opēs, ut maxima tōtō
(25)  nostra sit arca forō. sed nūlla aconīta bibuntur
(26)  fictilibus; tunc illa timē cum pōcula sūmēs
(27)  gemmāta et lātō Sētīnum ārdēbit in aurō.
(28)  jamne igitur laudās quod dē sapientibus alter
(29)  rīdēbat, quotiēns ā līmine mōverat ūnum
(30)  prōtuleratque pedem, flēbat contrārius auctor?
(31)  sed facilis cuivīs rigidī cēnsūra cachinnī:
(32)  mīrandum est unde ille oculīs suffēcerit ūmor.
(33)  perpetuō rīsū pulmōnem agitāre solēbat
(34)  Dēmocritus, quamquam nōn essent urbibus illīs
(35)  praetextae, trabeae, fascēs, lectīca, tribūnal.
(36)  quid sī vīdisset praetōrem curribus altīs
(37)  extantem et mediī sublīmem pulvere circī
(38)  in tunicā Jovis et pictae Sarrāna ferentem
(39)  ex umerīs aulaea togae magnaeque corōnae
(40)  tantum orbem, quantō cervīx nōn sufficit ūlla?
(41)  quippe tenet sūdāns hanc pūblicus et, sibi cōnsul
(42)  nē placeat, currū servus portātur eōdem.
(43)  dā nunc et volucrem, scēptrō quae surgit eburnō,
(44)  illinc cornicinēs, hinc praecēdentia longī
(45)  agminis officia et niveōs ad frēna Quirītēs,
(46)  dēfossa in loculōs quōs sportula fēcit amīcōs.
(47)  tum quoque māteriam rīsūs invēnit ad omnīs
(48)  occursūs hominum, cujus prūdentia mōnstrat
(49)  summōs posse virōs et magna exempla datūrōs
(50)  vērvecum in patriā crassōque sub āere nāscī.
(51)  rīdēbat cūrās nec nōn et gaudia volgī,
(52)  interdum et lacrimās, cum Fortūnae ipse minācī
(53)  mandāret laqueum mediumque ostenderet unguem.
(54)  ergo supervacua aut quae perniciōsa petuntur?
(55)  propter quae fās est genua incērāre deōrum?
(56)  quōsdam praecipitat subjecta potentia magnae
(57)  invidiae, mergit longa atque īnsignis honōrum
(58)  pāgina. dēscendunt statuae restemque sequuntur,
(59)  ipsās deinde rotās bīgārum inpacta secūris
(60)  caedit et inmeritīs franguntur crūra caballīs.
(61)  jam strīdent ignēs, jam follibus atque camīnīs
(62)  ārdet adōrātum populō caput et crepat ingēns
(63)  Sejānus, deinde ex faciē tōtō orbe secundā
(64)  fīunt urceolī, pēlvēs, sartāgo, matellae.
(65)  pōne domī laurus, dūc in Capitōlia magnum
(66)  crētātumque bovem: Sejānus dūcitur uncō
(67)  spectandus, gaudent omnēs. ‘quae labra, quis illī
(68)  vultus erat! numquam, sī quid mihi crēdis, amāvī
(69)  hunc hominem. sed quō cecidit sub crīmine? quisnam
(70)  dēlātor quibus indicibus, quō teste probāvit?’
(71)  ‘nīl hōrum; verbōsa et grandis epistula vēnit
(72)  ā Capreīs.’ ‘bene habet, nīl plūs interrogo.’ sed quid
(73)  turba Remī? sequitur fortūnam, ut semper, et ōdit
(74)  damnātōs. īdem populus, sī Nortia Tuscō
(75)  fāvisset, sī oppressa foret sēcūra senectūs
(76)  prīncipis, hāc ipsā Sejānum dīceret hōrā
(77)  Augustum. jam prīdem, ex quō suffrāgia nūllī
(78)  vēndimus, effūdit cūrās; nam quī dabat ōlim
(79)  imperium, fascēs, legiōnēs, omnia, nunc sē
(80)  continet atque duās tantum rēs ānxius optat,
(81)  pānem et circēnsēs. ‘peritūrōs audio multōs.’
(82)  ‘nīl dubium, magna est fornācula.’ ‘pallidulus mī
(83)  Bruttidius meus ad Mārtis fuit obvius āram;
(84)  quam timeō, victus nē poenās exigat Aiāx
(85)  ut male dēfēnsus. currāmus praecipitēs et,
(86)  dum jacet in rīpā, calcēmus Caesaris hostem.
(87)  sed videant servī, nē quis neget et pavidum in jūs
(88)  cervīce obstrictā dominum trahat.’ hī sermōnēs
(89)  tunc dē Sejānō, sēcrēta haec murmura volgī.
(90)  vīsne salūtārī sīcut Sejānus, habēre
(91)  tantundem atque illī summās dōnāre curūlēs,
(92)  illum exercitibus praepōnere, tūtor habērī
(93)  prīncipis angustā Capreārum in rūpe sedentis
(94)  cum grege Chaldaeō? vīs certē pīla, cohortīs,
(95)  ēgregiōs equitēs et castra domestica; quidnī
(96)  haec cupiās? et quī nōlunt occīdere quemquam
(97)  posse volunt. sed quae praeclāra et prōspera tantī,
(98)  ut rēbus laetīs pār sit mēnsūra malōrum?
(99)  hujus quī trahitur praetextam sūmere māvīs
(100)  an Fīdēnārum Gabiōrumque esse potestās
(101)  et dē mēnsūrā jūs dīcere, vāsa minōra
(102)  frangere pannōsus vacuīs aedīlis Ulubrīs?
(103)  ergo quid optandum foret ignōrāsse fatēris
(104)  Sejānum; nam quī nimiōs optābat honōrēs
(105)  et nimiās poscēbat opēs, numerōsa parābat
(106)  excelsae turris tabulāta, unde altior esset
(107)  cāsus et inpulsae praeceps inmāne ruīnae.
(108)  quid Crassōs, quid Pompejōs ēvertit et illum,
(109)  ad sua quī domitōs dēdūxit flagra Quirītēs?
(110)  summus nempe locus nūllā nōn arte petītus
(111)  magnaque nūminibus vōta exaudīta malignīs.
(112)  ad generum Cereris sine caede ac vulnere paucī
(113)  dēscendunt rēgēs et siccā morte tyrannī.
(114)  ēloquium ac fāmam Dēmosthenis aut Cicerōnis
(115)  incipit optāre et tōtīs quinquatribus optat
(116)  quisquis adhūc ūnō parcam colit asse Minervam,
(117)  quem sequitur cūstōs angustae vernula capsae.
(118)  ēloquiō sed uterque perīt ōrātor, utrumque
(119)  largus et exundāns lētō dedit ingeniī fōns.
(120)  ingeniō manus est et cervīx caesa, nec umquam
(121)  sanguine causidicī maduērunt rōstra pusillī.
(122)  ‘ō fortūnātam nātam mē cōnsule Rōmam:’
(123)  Antōnī gladiōs potuit contemnere sī sīc
(124)  omnia dīxisset. rīdenda poēmata mālō
(125)  quam tē, cōnspicuae dīvīna Philippica fāmae,
(126)  volveris ā prīmā quae proxima. saevus et illum
(127)  exitus ēripuit, quem mīrābantur Athēnae
(128)  torrentem et plēnī moderantem frēna theātrī.
(129)  dīs ille adversīs genitus fātōque sinistrō,
(130)  quem pater ārdentis massae fūlīgine lippus
(131)  ā carbōne et forcipibus gladiōsque parantī
(132)  incūde et luteō Volcānō ad rhētora mīsit.
(133)  bellōrum exuviae, truncīs adfixa tropaeīs
(134)  lōrīca et frāctā dē casside buccula pendēns
(135)  et curtum tēmōne jugum victaeque trirēmis
(136)  aplustre et summō trīstis captīvus in arcū
(137)  hūmānīs majōra bonīs crēduntur. ad hoc sē
(138)  Rōmānus Grāiusque et barbarus induperātor
(139)  ērēxit, causās discrīminis atque labōris
(140)  inde habuit: tantō major fāmae sitis est quam
(141)  virtūtis. quis enim virtūtem amplectitur ipsam,
(142)  praemia sī tollās? patriam tamen obruit ōlim
(143)  glōria paucōrum et laudis titulīque cupīdō
(144)  haesūrī saxīs cinerum cūstōdibus, ad quae
(145)  discutienda valent sterilis mala rōbora fīcī,
(146)  quandoquidem data sunt ipsīs quoque fāta sepulcrīs.
(147)  expende Hannibalem: quot lībrās in duce summō
(148)  inveniēs? hic est quem nōn capit Āfrica Maurō
(149)  percussa ōceanō Nīlōque admōta tepentī
(150)  rūrsus ad Aethiopum populōs aliōsque elephantōs.
(151)  additur imperiīs Hispānia, Pȳrēnaeum
(152)  trānsilit. opposuit nātūra Alpemque nivemque:
(153)  dīdūcit scopulōs et montem rumpit acētō.
(154)  jam tenet Ītaliam, tamen ultrā pergere tendit.
(155)  ‘āctī’ inquit ‘nihil est, nisi Poenō mīlite portās
(156)  frangimus et mediā vēxillum pōno Subūrā.’
(157)  ō quālis faciēs et quālī digna tabellā,
(158)  cum Gaetūla ducem portāret bēlua luscum!
(159)  exitus ergo quis est? ō glōria! vincitur īdem
(160)  nempe et in exilium praeceps fugit atque ibi magnus
(161)  mīrandusque cliēns sedet ad praetōria rēgis,
(162)  dōnec Bīthȳnō libeat vigilāre tyrannō.
(163)  fīnem animae, quae rēs hūmānās miscuit ōlim,
(164)  nōn gladiī, nōn saxa dabunt nec tēla, sed ille
(165)  Cannārum vindex et tantī sanguinis ultor
(166)  ānulus. ī, dēmēns, et saevās curre per Alpēs
(167)  ut puerīs placeās et dēclāmātio fīās.
(168)  ūnus Pellaeō juvenī nōn sufficit orbis,
(169)  aestuat īnfēlīx angustō līmite mundī
(170)  ut Gyarae clausus scopulīs parvāque Serīphō;
(171)  cum tamen ā figulīs mūnītam intrāverit urbem,
(172)  sarcophagō contentus erit. mors sōla fatētur
(173)  quantula sint hominum corpuscula. crēditur ōlim
(174)  vēlificātus Athōs et quidquid Graecia mendāx
(175)  audet in historiā, cōnstrātum classibus īsdem
(176)  suppositumque rotīs solidum mare; crēdimus altōs
(177)  dēfēcisse amnēs ēpōtaque flūmina Mēdō
(178)  prandente et madidīs cantat quae Sostratus ālīs.
(179)  ille tamen quālis rediit Salamīne relictā,
(180)  in Cōrum atque Eurum solitus saevīre flagellīs
(181)  barbarus Aeoliō numquam hoc in carcere passōs,
(182)  ipsum conpedibus quī vīnxerat Ennosigaeum
(183)  (mītius id sānē, quod nōn et stigmate dignum
(184)  crēdidit. huic quisquam vellet servīre deōrum?)
(185)  sed quālis rediit? nempe ūnā nāve, cruentīs
(186)  flūctibus ac tardā per dēnsa cadāvera prōrā.
(187)  hās totiēns optāta exēgit glōria poenās.
(188)  ‘dā spatium vītae, multōs dā, Juppiter, annōs.’
(189)  hoc rēctō voltū, sōlum hoc et pallidus optās.
(190)  sed quam continuīs et quantīs longa senectūs
(191)  plēna malīs! dēfōrmem et taetrum ante omnia vultum
(192)  dissimilemque suī, dēfōrmem prō cute pellem
(193)  pendentīsque genās et tālīs aspice rūgās
(194)  quālēs, umbriferōs ubi pandit Thabraca saltūs,
(195)  in vetulā scalpit jam māter sīmia buccā.
(196)  plūrima sunt juvenum discrīmina, pulchrior ille
(197)  hōc atque ille aliō, multum hic rōbustior illō:
(198)  ūna senum faciēs, cum vōce trementia membra
(199)  et jam lēve caput madidīque īnfantia nāsī;
(200)  frangendus miserō gingīvā pānis inermī.
(201)  usque adeō gravis uxōrī nātīsque sibīque,
(202)  ut captātōrī moveat fastīdia Cossō.
(203)  nōn eadem vīnī atque cibī torpente palātō
(204)  gaudia; nam coitūs jam longa oblīvio, vel sī
(205)  cōnēris, jacet exiguus cum rāmice nervus
(206)  et, quamvīs tōtā palpētur nocte, jacēbit.
(207)  anne aliquid spērāre potest haec inguinis aegrī
(208)  cānitiēs? quid quod meritō suspecta libīdō est
(209)  quae venerem adfectat sine vīribus? aspice partis
(210)  nunc damnum alterius. nam quae cantante voluptās,
(211)  sit licet eximius, citharoedō sīve Seleucō
(212)  et quibus aurātā mōs est fulgēre lacernā?
(213)  quid rēfert, magnī sedeat quā parte theātrī
(214)  quī vix cornicinēs exaudiet atque tubārum
(215)  concentūs? clāmōre opus est ut sentiat auris
(216)  quem dīcat vēnisse puer, quot nūntiet hōrās.
(217)  praetereā minimus gelidō jam in corpore sanguis
(218)  febre calet sōlā, circumsilit agmine factō
(219)  morbōrum omne genus, quōrum sī nōmina quaerās,
(220)  prōmptius expediam quot amāverit Oppia moechōs,
(221)  quot Themisōn aegrōs autumnō occīderit ūnō,
(222)  quot Basilus sociōs, quot circumscrīpserit Hirrus
(223)  pūpillōs, quot longa virōs exorbeat ūnō
(224)  Maura diē, quot discipulōs inclīnet Hamillus;
(225)  percurram citius quot vīllās possideat nunc
(226)  quō tondente gravis juvenī mihi barba sonābat.
(227)  ille umerō, hic lumbīs, hic coxā dēbilis; ambōs
(228)  perdidit ille oculōs et luscīs invidet; hujus
(229)  pallida labra cibum accipiunt digitīs aliēnīs,
(230)  ipse ad cōnspectum cēnae dīdūcere rictum
(231)  suētus hiat tantum ceu pullus hirundinis, ad quem
(232)  ōre volat plēnō māter jējūna. sed omnī
(233)  membrōrum damnō major dēmentia, quae nec
(234)  nōmina servōrum nec voltum agnōscit amīcī
(235)  cum quō praeteritā cēnāvit nocte, nec illōs
(236)  quōs genuit, quōs ēdūxit. nam cōdice saevō
(237)  hērēdēs vetat esse suōs, bona tōta feruntur
(238)  ad Phialēn; tantum artificis valet hālitus ōris,
(239)  quod steterat multīs in carcere fornicis annīs.
(240)  ut vigeant sēnsūs animī, dūcenda tamen sunt
(241)  fūnera nātōrum, rogus aspiciendus amātae
(242)  conjugis et frātris plēnaeque sorōribus urnae.
(243)  haec data poena diū vīventibus, ut renovātā
(244)  semper clāde domūs multīs in lūctibus inque
(245)  perpetuō maerōre et nigrā veste senēscant.
(246)  rēx Pylius, magnō sī quicquam crēdis Homērō,
(247)  exemplum vītae fuit ā cornīce secundae.
(248)  fēlīx nīmīrum, quī tot per saecula mortem
(249)  distulit atque suōs jam dextrā conputat annōs,
(250)  quīque novum totiēns mustum bibit. ōro parumper
(251)  attendās quantum dē lēgibus ipse querātur
(252)  fātōrum et nimiō dē stāmine, cum videt ācris
(253)  Antilochī barbam ārdentem, cum quaerit ab omnī,
(254)  quisquis adest, sociō cūr haec in tempora dūret,
(255)  quod facinus dignum tam longō admīserit aevō.
(256)  haec eadem Pēleus, raptum cum lūget Achillem,
(257)  atque alius, cui fās Ithacum lūgēre natantem.
(258)  incolumī Trōjā Priamus vēnisset ad umbrās
(259)  Assaracī magnīs sollemnibus Hectore fūnus
(260)  portante ac reliquīs frātrum cervīcibus inter
(261)  Īliadum lacrimās, ut prīmōs ēdere plānctūs
(262)  Cassandra inciperet scissāque Polyxena pallā,
(263)  sī foret extīnctus dīversō tempore, quō nōn
(264)  coeperat audācēs Paris aedificāre carīnās.
(265)  longa diēs igitur quid contulit? omnia vīdit
(266)  ēversa et flammīs Asiam ferrōque cadentem.
(267)  tunc mīles tremulus positā tulit arma tiārā
(268)  et ruit ante āram summī Jovis ut vetulus bōs,
(269)  quī dominī cultrīs tenue et miserābile collum
(270)  praebet ab ingrātō jam fastīdītus arātrō.
(271)  exitus ille utcumque hominis, sed torva canīnō
(272)  lātrāvit rictū quae post hunc vīxerat uxor.
(273)  festīnō ad nostrōs et rēgem trānseo Pontī
(274)  et Croesum, quem vōx jūstī fācunda Solōnis
(275)  respicere ad longae jussit spatia ultima vītae.
(276)  exilium et carcer Minturnārumque palūdēs
(277)  et mendīcātus victā Carthāgine pānis
(278)  hinc causās habuēre; quid illō cīve tulisset
(279)  nātūra in terrīs, quid Rōma beātius umquam,
(280)  sī circumductō captīvōrum agmine et omnī
(281)  bellōrum pompā animam exhālāsset opīmam,
(282)  cum dē Teutonicō vellet dēscendere currū?
(283)  prōvida Pompejō dederat Campānia febrēs
(284)  optandās, sed multae urbēs et pūblica vōta
(285)  vīcērunt; igitur Fortūna ipsīus et urbis
(286)  servātum victō caput abstulit. hōc cruciātū
(287)  Lentulus, hāc poenā caruit ceciditque Cethēgus
(288)  integer et jacuit Catilīna cadāvere tōtō.
(289)  fōrmam optat modicō puerīs, majōre puellīs
(290)  murmure, cum Veneris fānum videt, ānxia māter
(291)  usque ad dēliciās vōtōrum. ‘cūr tamen’ inquit
(292)  ‘corripiās? pulchrā gaudet Lātōna Diānā.’
(293)  sed vetat optārī faciem Lucrētia quālem
(294)  ipsa habuit, cuperet Rutilae Vergīnia gibbum
(295)  accipere atque suum Rutilae dare. fīlius autem
(296)  corporis ēgregiī miserōs trepidōsque parentēs
(297)  semper habet: rāra est adeō concordia fōrmae
(298)  atque pudīcitiae. sānctōs licet horrida mōrēs
(299)  trādiderit domus ac veterēs imitāta Sabīnōs,
(300)  praetereā castum ingenium voltumque modestō
(301)  sanguine ferventem tribuat nātūra benignā
(302)  larga manū (quid enim puerō cōnferre potest plūs
(303)  cūstōde et cūrā nātūra potentior omnī?),
(304)  nōn licet esse virō; nam prōdiga corruptōris
(305)  improbitās ipsōs audet temptāre parentēs:
(306)  tanta in mūneribus fīdūcia. nūllus ephēbum
(307)  dēfōrmem saevā castrāvit in arce tyrannus,
(308)  nec praetextātum rapuit Nero lōripedem nec
(309)  strūmōsum atque uterō pariter gibbōque tumentem.
(310)  ī nunc et juvenis speciē laetāre tuī, quem
(311)  majōra expectant discrīmina. fīet adulter
(312)  pūblicus et poenās metuet quāscumque marītī
(313)  lex īrae dēbet, nec erit fēlīcior astrō
(314)  Mārtis, ut in laqueōs numquam incidat. exigit autem
(315)  interdum ille dolor plūs quam lēx ūlla dolōrī
(316)  concessit: necat hic ferrō, secat ille cruentīs
(317)  verberibus, quōsdam moechōs et mūgilis intrat.
(318)  sed tuus Endymiōn dīlēctae fīet adulter
(319)  mātrōnae. mox cum dederit Servīlia nummōs
(320)  fīet et illīus quam nōn amat, exuet omnem
(321)  corporis ōrnātum; quid enim ūlla negāverit ūdīs
(322)  inguinibus, sīve est haec Oppia sīve Catulla?
(323)  dēterior tōtōs habet illīc fēmina mōrēs.
(324)  ‘sed castō quid fōrma nocet?’ quid prōfuit immō
(325)  Hippolytō grave prōpositum, quid Bellerophontī?
(326)  ērubuit nempe haec ceu fastīdīta repulsō
(327)  nec Stheneboea minus quam Cressa excanduit, et sē
(328)  concussēre ambae. mulier saevissima tunc est
(329)  cum stimulōs odiō pudor admovet. ēlige quidnam
(330)  suādendum esse putēs cui nūbere Caesaris uxor
(331)  dēstinat. optimus hic et formonsissimus īdem
(332)  gentis patriciae rapitur miser extinguendus
(333)  Messālīnae oculīs; dūdum sedet illa parātō
(334)  flammeolō Tyriusque palam geniālis in hortīs
(335)  sternitur et rītū deciēs centēna dabuntur
(336)  antīquō, veniet cum signātōribus auspex.
(337)  haec tū sēcrēta et paucīs commissa putābās?
(338)  nōn nisi lēgitimē volt nūbere. quid placeat dīc.
(339)  nī pārēre velīs, pereundum erit ante lucernās;
(340)  sī scelus admittās, dabitur mora parvula, dum rēs
(341)  nōta urbī et populō contingat prīncipis aurem.
(342)  dēdecus ille domūs sciet ultimus. intereā tū
(343)  obsequere imperiō, sī tantī vīta diērum
(344)  paucōrum. quidquid levius meliusque putāris,
(345)  praebenda est gladiō pulchra haec et candida cervīx.
(346)  nīl ergo optābunt hominēs? sī cōnsilium vīs,
(347)  permittēs ipsīs expendere nūminibus quid
(348)  conveniat nōbīs rēbusque sit ūtile nostrīs;
(349)  nam prō jūcundīs aptissima quaeque dabunt dī.
(350)  cārior est illīs homo quam sibi. nōs animōrum
(351)  inpulsū et caecā magnāque cupīdine ductī
(352)  conjugium petimus partumque uxōris, at illīs
(353)  nōtum quī puerī quālisque futūra sit uxor.
(354)  ut tamen et poscās aliquid voveāsque sacellīs
(355)  exta et candidulī dīvīna tomācula porcī,
(356)  ōrandum est ut sit mēns sāna in corpore sānō.
(357)  fortem posce animum mortis terrōre carentem,
(358)  quī spatium vītae extrēmum inter mūnera pōnat
(359)  nātūrae, quī ferre queat quōscumque labōrēs,
(360)  nesciat īrāscī, cupiat nihil et potiōrēs
(361)  Herculis aerumnās crēdat saevōsque labōrēs
(362)  et venere et cēnīs et plūmā Sardanapallī.
(363)  mōnstro quod ipse tibī possīs dare; sēmita certē
(364)  tranquillae per virtūtem patet ūnica vītae.
(365)  nūllum nūmen habēs, sī sit prūdentia: nōs tē,
(366)  nōs facimus, Fortūna, deam caelōque locāmus.
