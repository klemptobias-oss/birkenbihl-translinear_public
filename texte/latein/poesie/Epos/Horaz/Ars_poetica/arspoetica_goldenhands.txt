(1)  Hūmānō capitī cervīcem pictor equīnam
(2)  jungere sī velit et variās indūcere plūmās
(3)  undique collātīs membrīs, ut turpiter ātrum
(4)  dēsinat in piscem mulier fōrmōsa supernē,
(5)  spectātum admissī, rīsum teneātis, amīcī?
(6)  Crēdite, Pīsōnēs, istī tabulae fore librum
(7)  persimilem, cujus, velut aegrī somnia, vānae
(8)  fingentur speciēs, ut nec pēs nec caput ūnī
(9)  reddātur fōrmae. "Pictōribus atque poētīs
(10)  quidlibet audendī semper fuit aequa potestās."
(11)  Scīmus, et hanc veniam petimusque damusque vicissim,
(12)  sed nōn ut placidīs coeant immītia, nōn ut
(13)  serpentēs avibus geminentur, tigribus agnī.
(14)  Inceptīs gravibus plērumque et magna professīs
(15)  purpureus, lātē quī splendeat, ūnus et alter
(16)  adsuitur pannus, cum lūcus et āra Diānae
(17)  et properantis aquae per amoenōs ambitus agrōs
(18)  aut flūmen Rhēnum aut pluvius dēscrībitur arcus;
(19)  sed nunc nōn erat hīs locus. Et fortasse cupressum
(20)  scīs simulāre; quid hoc, sī frāctīs ēnatat exspēs
(21)  nāvibus, aere datō quī pingitur? Amphora coepit
(22)  īnstituī; currente rotā cūr urceus exit?
(23)  Dēnique sit quod vīs, simplex dumtaxat et ūnum.
(24)  Maxima pars vātum, pater et juvenēs patre dignī,
(25)  dēcipimur speciē rēctī. Brevis esse labōrō,
(26)  obscūrus fīō; sectantem lēvia nervī
(27)  dēficiunt animīque; professus grandia turget;
(28)  serpit humī tūtus nimium timidusque procellae;
(29)  quī variāre cupit rem prōdigiāliter ūnam,
(30)  delphīnum silvīs adpingit, flūctibus aprum.
(31)  In vitium dūcit culpae fuga, sī caret arte.
(32)  Aemilium circā lūdum faber īmus et unguīs
(33)  exprimet et mollīs imitābitur aere capillōs,
(34)  īnfēlīx operis summā, quia pōnere tōtum
(35)  nesciet. Hunc ego mē, sīquid compōnere cūrem,
(36)  nōn magis esse velim quam nāsō vīvere prāvō
(37)  spectandum nigrīs oculīs nigrōque capillō.
(38)  Sūmite māteriam vestrīs, quī scrībitis, aequam
(39)  vīribus et versāte diū quid ferre recūsent,
(40)  quid valeant umerī. cui lēcta potenter erit rēs,
(41)  nec fācundia dēseret hunc, nec lūcidus ōrdō.
(42)  Ōrdinis haec virtūs erit et venus, aut ego fallor,
(43)  ut jam nunc dīcat jam nunc dēbentia dīcī,
(44)  plēraque differat et praesēns in tempus omittat,
(45)  hoc amet, hoc spernat prōmissī carminis auctor.
(46)  In verbīs etiam tenuis cautusque serendīs
(47)  dīxeris ēgregiē, nōtum sī callida verbum
(48)  reddiderit jūnctūra novum. Sī forte necesse est
(49)  indiciīs mōnstrāre recentibus abdita rērum, et
(50)  fingere cīnctūtīs nōn exaudīta Cethēgīs
(51)  continget dabiturque licentia sūmpta pudenter,
(52)  et nova fictaque nūper habēbunt verba fidem, sī
(53)  Graecō fonte cadent parcē dētorta. Quid autem
(54)  Caeciliō Plautōque dabit Rōmānus, adēmptum
(55)  Vergiliō Variōque? Ego cūr, adquīrere pauca
(56)  sī possum, invideor, cum lingua Catōnis et Ennī
(57)  sermōnem patrium dītāverit et nova rērum
(58)  nōmina prōtulerit? Licuit semperque licēbit
(59)  signātum praesente notā prōdūcere nōmen.
(60)  Ut silvae foliīs prōnōs mūtantur in annōs,
(61)  prīma cadunt, ita verbōrum vetus interit aetās,
(62)  et juvenum rītū flōrent modo nāta vigentque.
(63)  Dēbēmur mortī nōs nostraque. Sīve receptus
(64)  terrā Neptūnus classēs Aquilōnibus arcet,
(65)  rēgis opus, sterilisve diū palus aptaque rēmīs
(66)  vīcīnās urbēs alit et grave sentit arātrum,
(67)  seu cursum mūtāvit inīquum frūgibus amnis,
(68)  doctus iter melius, mortālia facta perībunt,
(69)  nēdum sermōnem stet honōs et grātia vīvāx.
(70)  Multa renāscentur quae jam cecidēre, cadentque
(71)  quae nunc sunt in honōre vocābula, sī volet ūsus,
(72)  quem penes arbitrium est et jūs et norma loquendī.
(73)  Rēs gestae rēgumque ducumque et trīstia bella
(74)  quō scrībī possent numerō, mōnstrāvit Homērus.
(75)  Versibus impariter jūnctīs querimōnia prīmum,
(76)  post etiam inclūsa est vōtī sententia compos;
(77)  quis tamen exiguōs elegōs ēmīserit auctor,
(78)  grammaticī certant et adhūc sub jūdice līs est.
(79)  Archilochum propriō rabiēs armāvit iambō;
(80)  hunc soccī cēpēre pedem grandēsque coturnī,
(81)  alternīs aptum sermōnibus et populārīs
(82)  vincentem strepitūs et nātum rēbus agendīs.
(83)  Mūsa dedit fidibus dīvōs puerōsque deōrum
(84)  et pugilem victōrem et equum certāmine prīmum
(85)  et juvenum cūrās et lībera vīna referre.
(86)  Dīscrīptās servāre vicēs operumque colōrēs
(87)  cūr ego, sī nequeō ignōrōque, poēta salūtor?
(88)  Cūr nescīre pudēns prāvē quam discere mālō?
(89)  Versibus expōnī tragicīs rēs cōmica nōn vult;
(90)  indignātur item prīvātīs ac prope soccō
(91)  dignīs carminibus nārrārī cēna Thyestae.
(92)  Singula quaeque locum teneant sortīta decentem.
(93)  Interdum tamen et vōcem cōmoedia tollit,
(94)  īrātusque Chremēs tumidō dēlītigat ōre;
(95)  et tragicus plērumque dolet sermōne pedestrī
(96)  Tēlephus et Pēleus, cum pauper et exul uterque
(97)  prōicit ampullās et sēsquipedālia verba,
(98)  sī cūrat cor spectantis tetigisse querellā.
(99)  Nōn satis est pulchra esse poēmata; dulcia suntō
(100)  et, quōcumque volent, animum audītōris aguntō.
(101)  Ut rīdentibus adrīdent, ita flentibus adsunt
(102)  hūmānī voltūs; sī vīs mē flēre, dolendum est
(103)  prīmum ipsī tibi; tum tua mē īnfortūnia laedent,
(104)  Tēlephe vel Pēleu; male sī mandāta loquēris,
(105)  aut dormītābō aut rīdēbō. Trīstia maestum
(106)  voltum verba decent, īrātum plēna minārum,
(107)  lūdentem lascīva, sevērum sēria dictū.
(108)  Fōrmat enim nātūra prius nōn intus ad omnem
(109)  fortūnārum habitum; juvat aut impellit ad īram,
(110)  aut ad humum maerōre gravī dēdūcit et angit;
(111)  post effert animī mōtūs interprete linguā.
(112)  Sī dīcentis erunt fortūnīs absona dicta,
(113)  Rōmānī tollent equitēs peditēsque cachinnum.
(114)  Intererit multum, dīvusne loquātur an hērōs,
(115)  mātūrusne senex an adhūc flōrente juventā
(116)  fervidus, et mātrōna potēns an sēdula nūtrīx,
(117)  mercātorne vagus cultorne virentis agellī,
(118)  Colchus an Assyrius, Thēbīs nūtrītus an Argīs.
(119)  Aut fāmam sequere aut sibi convenientia finge
(120)  scrīptor. Honōrātum sī forte repōnis Achillem,
(121)  impiger, īrācundus, inexōrābilis, ācer
(122)  jūra neget sibi nāta, nihil nōn arroget armīs.
(123)  Sit Mēdēa ferōx invictaque, flēbilis Īnō,
(124)  perfidus Ixīōn, Īō vaga, trīstis Orestēs.
(125)  Sīquid inexpertum scaenae committis et audēs
(126)  persōnam fōrmāre novam, servētur ad īmum
(127)  quālis ab inceptō prōcesserit et sibi cōnstet.
(128)  Difficile est propriē commūnia dīcere, tūque
(129)  rēctius Īliacum carmen dēdūcis in āctūs
(130)  quam sī prōferrēs ignōta indictaque prīmus.
(131)  Pūblica māteriēs prīvātī jūris erit, sī
(132)  nōn circā vīlem patulumque morāberis orbem,
(133)  nec verbō verbum cūrābis reddere fīdus
(134)  interpres nec dēsiliēs imitātor in artum,
(135)  unde pedem prōferre pudor vetet aut operis lēx.
(136)  Nec sīc incipiēs, ut scrīptor cyclicus ōlim:
(137)  "Fortūnam Priamī cantābō et nōbile bellum".
(138)  Quid dignum tantō feret hic prōmissor hiātū?
(139)  Parturient montēs, nāscētur rīdiculus mūs.
(140)  Quantō rēctius hic, quī nīl mōlītur ineptē:
(141)  "Dīc mihi, Mūsa, virum, captae post tempora Trōjae
(142)  quī mōrēs hominum multōrum vīdit et urbēs".
(143)  Nōn fūmum ex fulgōre, sed ex fūmō dare lūcem
(144)  cōgitat, ut speciōsa dehinc mīrācula prōmat,
(145)  Antiphatēn Scyllamque et cum Cyclōpe Charybdim.
(146)  Nec reditum Diomēdis ab interitū Meleagrī,
(147)  nec geminō bellum Trōjānum ōrdītur ab ōvō;
(148)  semper ad ēventum festīnat et in mediās rēs
(149)  nōn secus ac nōtās audītōrem rapit, et quae
(150)  dēspērat tractāta nitēscere posse relinquit,
(151)  atque ita mentītur, sīc vērīs falsa remiscet,
(152)  prīmō nē medium, mediō nē discrepet īmum.
(153)  Tū quid ego et populus mēcum dēsīderet audī,
(154)  sī plōsōris egēs aulaea manentis et usque
(155)  sessūrī dōnec cantor. "Vōs plaudite" dīcat.
(156)  Aetātis cujusque notandī sunt tibi mōrēs,
(157)  mōbilibusque decor nātūrīs dandus et annīs.
(158)  Reddere quī vōcēs jam scit puer et pede certō
(159)  signat humum, gestit paribus conlūdere et īram
(160)  colligit ac pōnit temere et mūtātur in hōrās.
(161)  inberbus juvenis tandem cūstōde remōtō
(162)  gaudet equīs canibusque et aprīcī grāmine Campī,
(163)  cēreus in vitium flectī, monitōribus asper,
(164)  ūtilium tardus prōvīsor, prōdigus aeris,
(165)  sublīmis cupidusque et amāta relinquere pernīx.
(166)  Conversīs studiīs aetās animusque virīlis
(167)  quaerit opēs et amīcitiās, īnservit honōrī,
(168)  commīsisse cavet quod mox mūtāre labōret.
(169)  Multa senem circumveniunt incommoda, vel quod
(170)  quaerit et inventīs miser abstinet ac timet ūtī,
(171)  vel quod rēs omnīs timidē gelidēque ministrat,
(172)  dīlātor, spē longus, iners avidusque futūrī,
(173)  difficilis, querulus, laudātor temporis āctī
(174)  sē puerō, castīgātor cēnsorque minōrum.
(175)  Multa ferunt annī venientēs commoda sēcum,
(176)  multa recēdentēs adimunt. Nē forte senīlēs
(177)  mandentur juvenī partēs puerōque virīlēs;
(178)  semper in adjūnctīs aevōque morābitur aptīs.
(179)  Aut agitur rēs in scaenīs aut ācta refertur.
(180)  Sēgnius inrītant animōs dēmissa per aurem
(181)  quam quae sunt oculīs subjecta fidēlibus et quae
(182)  ipse sibī trādit spectātor; nōn tamen intus
(183)  digna gerī prōmēs in scaenam multaque tollēs
(184)  ex oculīs, quae mox nārret fācundia praesēns.
(185)  Nē puerōs cōram populō Mēdēa trucīdet,
(186)  aut hūmāna palam coquat exta nefārius Atreus,
(187)  aut in avem Procnē vertātur, Cadmus in anguem.
(188)  Quodcumque ostendis mihi sīc, incrēdulus ōdī.
(189)  Nēve minor neu sit quīntō prōductior āctū
(190)  fābula, quae poscī volt et spectanda repōnī;
(191)  nec deus intersit, nisi dignus vindice nōdus
(192)  inciderit; nec quārta loquī persōna labōret.
(193)  Āctōris partīs chorus officiumque virīle
(194)  dēfendat, neu quid mediōs intercinat āctūs,
(195)  quod nōn prōpositō condūcat et haereat aptē.
(196)  Ille bonīs faveatque et cōnsiliētur amīcē
(197)  et regat īrātōs et amet peccāre timentīs;
(198)  ille dapēs laudet mēnsae brevis, ille salūbrem
(199)  jūstitiam lēgēsque et apertīs ōtia portīs;
(200)  ille tegat commissa deōsque precētur et ōret,
(201)  ut redeat miserīs, abeat Fortūna superbīs.
(202)  Tībia nōn, ut nunc, orichalcō vīncta tubaeque
(203)  aemula, sed tenuis simplexque forāmine paucō
(204)  adspīrāre et adesse chorīs erat ūtilis atque
(205)  nōndum spissa nimis complēre sedīlia flātū,
(206)  quō sānē populus numerābilis, utpote parvus,
(207)  et frūgī castusque verēcundusque coībat.
(208)  Postquam coepit agrōs extendere victor et urbēs
(209)  lātior amplectī mūrus vīnōque diurnō
(210)  plācārī Genius fēstīs impūne diēbus,
(211)  accessit numerīsque modīsque licentia major.
(212)  Indoctus quid enim saperet līberque labōrum
(213)  rūsticus urbānō cōnfūsus, turpis honestō?
(214)  Sīc prīscae mōtumque et luxuriem addidit artī
(215)  tībīcen trāxitque vagus per pulpita vestem;
(216)  sīc etiam fidibus vōcēs crēvēre sevērīs
(217)  et tulit ēloquium īnsolitum fācundia praeceps,
(218)  ūtiliumque sagāx rērum et dīvīna futūrī
(219)  sortilegīs nōn discrepuit sententia Delphīs.
(220)  Carmine quī tragicō vīlem certāvit ob hircum,
(221)  mox etiam agrestīs Satyrōs nūdāvit et asper
(222)  incolumī gravitāte jocum temptāvit eō quod
(223)  inlecebrīs erat et grātā novitāte morandus
(224)  spectātor fūnctusque sacrīs et pōtus et exlex.
(225)  Vērum ita rīsōrēs, ita commendāre dicācīs
(226)  conveniet Satyrōs, ita vertere sēria lūdō,
(227)  nē quīcumque deus, quīcumque adhibēbitur hērōs,
(228)  rēgālī cōnspectus in aurō nūper et ostrō,
(229)  migret in obscūrās humilī sermōne tabernās,
(230)  aut, dum vītat humum, nūbēs et inānia captet.
(231)  Effūtīre levīs indigna tragoedia versūs,
(232)  ut fēstīs mātrōna movērī jussa diēbus,
(233)  intererit Satyrīs paulum pudibunda protervīs.
(234)  Nōn ego inōrnāta et dominantia nōmina sōlum
(235)  verbaque, Pīsōnēs, Satyrōrum scrīptor amābō,
(236)  nec sīc ēnītar tragicō dīferre colōrī
(237)  ut nihil intersit Dāvusne loquātur et audāx
(238)  Pȳthias, ēmūnctō lucrāta Simōne talentum,
(239)  an cūstōs famulusque deī Sīlēnus alumnī.
(240)  Ex nōtō fictum carmen sequar, ut sibi quīvīs
(241)  spēret idem, sūdet multum frūstrāque labōret
(242)  ausus idem; tantum seriēs jūnctūraque pollet,
(243)  tantum dē mediō sūmptīs accēdit honōris.
(244)  Silvīs dēductī caveant mē jūdice Faunī
(245)  nē, velut innātī triviīs ac paene forēnsēs,
(246)  aut nimium tenerīs juvenentur versibus unquam
(247)  aut inmunda crepent ignōminiōsaque dicta;
(248)  offenduntur enim quibus est equus et pater et rēs,
(249)  nec, sī quid frictī ciceris probat et nucis ēmptor,
(250)  aequīs accipiunt animīs dōnantve corōnā.
(251)  Syllaba longa brevī subjecta vocātur iambus,
(252)  pēs citus; unde etiam trimetrīs adcrēscere jussit
(253)  nōmen iambēīs, cum sēnōs redderet ictūs,
(254)  prīmus ad extrēmum similis sibi; nōn ita prīdem,
(255)  tardior ut paulō graviorque venīret ad aurīs,
(256)  spondēōs stabilīs in jūra paterna recēpit
(257)  commodus et patiēns, nōn ut dē sēde secundā
(258)  cēderet aut quārtā sociāliter. Hic et in Accī
(259)  nōbilibus trimetrīs adpāret rārus, et Ennī
(260)  in scaenam missōs cum magnō pondere versūs
(261)  aut operae celeris nimium cūrāque carentis
(262)  aut ignōrātae premit artis crīmine turpī.
(263)  Nōn quīvīs videt inmodulāta poēmata jūdex,
(264)  et data Rōmānīs venia est indigna poētīs.
(265)  Idcircōne vager scrībamque licenter? An omnīs
(266)  vīsūrōs peccāta putem mea, tūtus et intrā
(267)  spem veniae cautus? Vītāvī dēnique culpam,
(268)  nōn laudem meruī. Vōs exemplāria Graeca
(269)  nocturnā versāte manū, versāte diurnā.
(270)  At vestrī proavī Plautīnōs et numerōs et
(271)  laudāvēre salēs, nimium patienter utrumque,
(272)  nē dīcam stultē, mīrātī, sī modo ego et vōs
(273)  scīmus inurbānum lepidō sēpōnere dictō
(274)  lēgitimumque sonum digitīs callēmus et aure.
(275)  Ignōtum tragicae genus invēnisse Camēnae
(276)  dīcitur et plaustrīs vēxisse poēmata Thespis
(277)  quae canerent agerentque perūnctī faecibus ōra.
(278)  Post hunc persōnae pallaeque repertor honestae
(279)  Aeschylus et modicīs īnstrāvit pulpita tignīs
(280)  et docuit magnumque loquī nītīque coturnō.
(281)  Successit vetus hīs cōmoedia, nōn sine multā
(282)  laude; sed in vitium lībertās excidit et vim
(283)  dignam lēge regī; lēx est accepta chorusque
(284)  turpiter obticuit sublātō jūre nocendī.
(285)  Nīl intemptātum nostrī līquēre poētae,
(286)  nec minimum meruēre decus vestīgia Graeca
(287)  ausī dēserere et celebrāre domestica facta,
(288)  vel quī praetextās vel quī docuēre togātās.
(289)  Nec virtūte foret clārīsve potentius armīs
(290)  quam linguā Latium, sī nōn offenderet ūnum
(291)  quemque poētārum līmae labor et mora. Vōs, ō
(292)  Pompilius sanguis, carmen reprehendite quod nōn
(293)  multa diēs et multa litūra coercuit atque
(294)  praesectum deciēns nōn castīgāvit ad unguem.
(295)  Ingenium miserā quia fortūnātius arte
(296)  crēdit et exclūdit sānōs Helicōne poētās
(297)  Dēmocritus, bona pars nōn unguīs pōnere cūrat,
(298)  nōn barbam, sēcrēta petit loca, balnea vītat;
(299)  nancīscētur enim pretium nōmenque poētae,
(300)  sī tribus Anticyrīs caput īnsānābile nunquam
(301)  tōnsōrī Licinō commīserit. Ō ego laevus
(302)  quī pūrgor bīlem sub vernī temporis hōram!
(303)  Nōn alius faceret meliōra poēmata; vērum
(304)  nīl tantī est. Ergō fungar vice cōtis, acūtum
(305)  reddere quae ferrum valet exsors ipsa secandī;
(306)  mūnus et officium, nīl scrībēns ipse, docēbō,
(307)  unde parentur opēs, quid alat fōrmetque poētam,
(308)  quid deceat, quid nōn, quō virtūs, quō ferat error.
(309)  Scrībendī rēctē sapere est et prīncipium et fōns.
(310)  Rem tibi Sōcraticae poterunt ostendere chartae,
(311)  verbaque prōvīsam rem nōn invīta sequentur.
(312)  Quī didicit, patriae quid dēbeat et quid amīcīs,
(313)  quō sit amōre parēns, quō frāter amandus et hospes,
(314)  quod sit cōnscrīptī, quod jūdicis officium, quae
(315)  partēs in bellum missī ducis, ille profectō
(316)  reddere persōnae scit convenientia cuique.
(317)  Respicere exemplar vītae mōrumque jubēbō
(318)  doctum imitātōrem et vīvās hinc dūcere vōcēs.
(319)  Interdum speciōsa locīs mōrātaque rēctē
(320)  fābula nūllīus veneris, sine pondere et arte,
(321)  valdius oblectat populum meliusque morātur
(322)  quam versūs inopēs rērum nūgaeque canōrae.
(323)  Grāīs ingenium, Grāīs dedit ōre rotundō
(324)  Mūsa loquī, praeter laudem nūllīus avārīs;
(325)  Rōmānī puerī longīs ratiōnibus assem
(326)  discunt in partīs centum dīdūcere. "Dīcat
(327)  fīlius Albīnī: sī dē quīncunce remōta est
(328)  uncia, quid superat? Poterās dīxisse.” “Triēns.” “Eu!
(329)  Rem poteris servāre tuam. Redit uncia, quid fit?”
(330)  “Sēmis.” An, haec animōs aerūgō et cūra pecūlī
(331)  cum semel imbuerit, spērāmus carmina fingī
(332)  posse linenda cedrō et lēvī servanda cupressō?
(333)  Aut prōdesse volunt aut dēlectāre poētae
(334)  aut simul et jūcunda et idōnea dīcere vītae.
(335)  Quicquid praecipiēs, estō brevis, ut cito dicta
(336)  percipiant animī docilēs teneantque fidēlēs.
(337)  Omne supervacuum plēnō dē pectore mānat.
(338)  Ficta voluptātis causā sint proxima vērīs,
(339)  nē quodcumque volet poscat sibi fābula crēdī,
(340)  neu prānsae Lamiae vīvum puerum extrahat alvō.
(341)  Centuriae seniōrum agitant expertia frūgis,
(342)  celsī praetereunt austēra poēmata Ramnēs.
(343)  Omne tulit pūnctum quī miscuit ūtile dulcī,
(344)  lēctōrem dēlectandō pariterque monendō;
(345)  hic meret aera liber Sosiīs, hic et mare trānsit
(346)  et longum nōtō scrīptōrī prōrogat aevum.
(347)  Sunt dēlicta tamen quibus ignōvisse velīmus;
(348)  nam neque chorda sonum reddit quem volt manus et mēns,
(349)  poscentīque gravem persaepe remittit acūtum,
(350)  nec semper feriet quodcumque minābitur arcus.
(351)  Vērum ubi plūra nitent in carmine, nōn ego paucīs
(352)  offendar maculīs, quās aut incūria fūdit,
(353)  aut hūmāna parum cāvit nātūra. Quid ergō est?
(354)  Ut scrīptor sī peccat idem lībrārius usque,
(355)  quamvīs est monitus, veniā caret, et Citharoedus
(356)  rīdētur, chordā quī semper oberrat eādem,
(357)  sīc mihi, quī multum cessat, fit Choerilus ille,
(358)  quem bis terque bonum cum rīsū mīror; et īdem
(359)  indignor quandōque bonus dormītat Homērus;
(360)  vērum operī longō fās est obrēpere somnum.
(361)  Ut pictūra poēsis; erit quae, sī propius stēs,
(362)  tē capiat magis, et quaedam, sī longius abstēs;
(363)  haec amat obscūrum, volet haec sub lūce vidērī,
(364)  jūdicis argūtum quae nōn formīdat acūmen;
(365)  haec placuit semel, haec deciēns repetīta placēbit.
(366)  Ō major juvenum, quamvīs et vōce paternā
(367)  fingeris ad rēctum et per tē sapis, hoc tibi dictum
(368)  tolle memor, certīs medium et tolerābile rēbus
(369)  rēctē concēdī; cōnsultus jūris et āctor
(370)  causārum mediocris abest virtūte disertī
(371)  Messallae nec scit quantum Cascellius Aulus,
(372)  sed tamen in pretiō est; mediocribus esse poētīs
(373)  nōn hominēs, nōn dī, nōn concessēre columnae.
(374)  Ut grātās inter mēnsās symphōnia discors
(375)  et crassum unguentum et Sardō cum melle papāver
(376)  offendunt, poterat dūcī quia cēna sine istīs,
(377)  sīc animīs nātum inventumque poēma juvandīs,
(378)  sī paulum summō dēcessit, vergit ad īmum.
(379)  Lūdere quī nescit, campestribus abstinet armīs,
(380)  indoctusque pilae discīve trochīve quiēscit,
(381)  nē spissae rīsum tollant impūne corōnae;
(382)  quī nescit, versūs tamen audet fingere. Quidnī?
(383)  Līber et ingenuus, praesertim cēnsus equestrem
(384)  summam nummōrum vitiōque remōtus ab omnī.
(385)  Tū nihil invītā dīcēs faciēsve Minervā;
(386)  id tibi jūdicium est, ea mēns. Sīquid tamen ōlim
(387)  scrīpseris, in Maecī dēscendat jūdicis aurīs
(388)  et patris et nostrās, nōnumque premātur in annum
(389)  membrānīs intus positīs; dēlēre licēbit
(390)  quod nōn ēdiderīs; nescit vōx missa revertī.
(391)  Silvestrīs hominēs sacer interpresque deōrum
(392)  caedibus et vīctū foedō dēterruit Orpheus,
(393)  dictus ob hoc lēnīre tigrīs rabidōsque leōnēs;
(394)  dictus et Amphīōn, Thēbānae conditor urbis,
(395)  saxa movēre sonō testūdinis et prece blandā
(396)  dūcere quō vellet. Fuit haec sapientia quondam,
(397)  pūblica prīvātīs sēcernere, sacra profānīs,
(398)  concubitū prohibēre vagō, dare jūra marītīs,
(399)  oppida mōlīrī, lēgēs incīdere lignō.
(400)  Sīc honor et nōmen dīvīnīs vātibus atque
(401)  carminibus vēnit. Post hōs īnsignis Homērus
(402)  Tyrtaeusque marēs animōs in Mārtia bella
(403)  versibus exacuit, dictae per carmina sortēs,
(404)  et vītae mōnstrāta via est et grātia rēgum
(405)  Pīeriīs temptāta modīs lūdusque repertus
(406)  et longōrum operum fīnis: nē forte pudōrī
(407)  sit tibi Mūsa lyrae sollers et cantor Apollō.
(408)  Nātūrā fieret laudābile carmen an arte,
(409)  quaesītum est; ego nec studium sine dīvite vēnā
(410)  nec rude quid prōsit videō ingenium; alterius sīc
(411)  altera poscit opem rēs et conjūrat amīcē.
(412)  Quī studet optātam cursū contingere mētam,
(413)  multa tulit fēcitque puer, sūdāvit et alsit,
(414)  abstinuit venere et vīnō; quī Pȳthia cantat
(415)  tībīcen, didicit prius extimuitque magistrum.
(416)  Nunc satis est dīxisse: "Ego mīra poēmata pangō;
(417)  occupet extrēmum scabiēs; mihi turpe relinquī est
(418)  et, quod nōn didicī, sānē nescīre fatērī."
(419)  Ut praecō, ad mercēs turbam quī cōgit emendās,
(420)  adsentātōrēs jubet ad lucrum īre poēta
(421)  dīves agrīs, dīves positīs in fēnore nummīs.
(422)  Sī vērō est ūnctum quī rēctē pōnere possit
(423)  et spondēre levī prō paupere et ēripere ātrīs
(424)  lītibus implicitum, mīrābor sī sciet inter
(425)  nōscere mendācem vērumque beātus amīcum.
(426)  Tū seu dōnārīs seu quid dōnāre volēs cui,
(427)  nōlīto ad versūs tibi factōs dūcere plēnum
(428)  laetitiae; clāmābit enim: "Pulchrē, bene, rēctē",
(429)  pallēscet super hīs, etiam stillābit amīcīs
(430)  ex oculīs rōrem, saliet, tundet pede terram.
(431)  Ut quī conductī plōrant in fūnere dīcunt
(432)  et faciunt prope plūra dolentibus ex animō, sīc
(433)  dērīsor vērō plūs laudātōre movētur.
(434)  Rēgēs dīcuntur multīs urgēre culillīs
(435)  et torquēre merō, quem perspexisse labōrent
(436)  an sit amīcitiā dignus; sī carmina condēs,
(437)  numquam tē fallent animī sub volpe latentēs.
(438)  Quīntiliō sīquid recitārēs: "Corrige, sōdēs,
(439)  hoc" ajēbat "et hoc"; melius tē posse negārēs,
(440)  bis terque expertum frūstrā; dēlēre jubēbat
(441)  et male tornātōs incūdī reddere versūs.
(442)  Sī dēfendere dēlictum quam vertere māllēs,
(443)  nūllum ultrā verbum aut operam īnsūmēbat inānem,
(444)  quīn sine rīvālī tēque et tua sōlus amārēs.
(445)  Vir bonus et prūdēns versūs reprehendet inertīs,
(446)  culpābit dūrōs, incōmptīs adlinet ātrum
(447)  trānsvorsō calamō signum, ambitiōsa recīdet
(448)  ōrnāmenta, parum clārīs lūcem dare cōget,
(449)  arguet ambiguē dictum, mūtanda notābit,
(450)  fīet Aristarchus, nec dīcet: "Cūr ego amīcum
(451)  offendam in nūgīs?" Hae nūgae sēria dūcent
(452)  in mala dērīsum semel exceptumque sinistrē.
(453)  Ut mala quem scabiēs aut morbus rēgius urget
(454)  aut fānāticus error et īrācunda Diāna,
(455)  vēsānum tetigisse timent fugiuntque poētam,
(456)  quī sapiunt; agitant puerī incautīque sequuntur.
(457)  Hic dum sublīmis versūs ructātur et errat,
(458)  sī velutī merulīs intentus dēcidit auceps
(459)  in puteum foveamve, licet "succurrite" longum
(460)  clāmet "iō cīvēs", nōn sit quī tollere cūret.
(461)  Sī cūret quis opem ferre et dēmittere fūnem,
(462)  "quī scīs an prūdēns hūc sē dējēcerit atque
(463)  servārī nōlit?" dīcam, Siculīque poētae
(464)  nārrābō interitum. Deus inmortālis habērī
(465)  dum cupit Empedoclēs, ārdentem frīgidus Aetnam
(466)  īnsiluit. Sit jūs liceatque perīre poētīs;
(467)  invītum quī servat, idem facit occīdentī.
(468)  Nec semel hoc fēcit nec, sī retractus erit, jam
(469)  fīet homō et pōnet fāmōsae mortis amōrem.
(470)  Nec satis appāret cūr versūs factitet, utrum
(471)  mīnxerit in patriōs cinerēs, an trīste bidental
(472)  mōverit incestus; certē furit, ac velut ursus,
(473)  objectōs caveae valuit sī frangere clātrōs,
(474)  indoctum doctumque fugat recitātor acerbus;
(475)  quem vērō arripuit, tenet occīditque legendō,
(476)  nōn missūra cutem nisi plēna cruōris hirūdō.
