(1)  Dumque ea Cēphēnum mediō Danaēius hērōs
(2)  agmine commemorat, fremidā rēgālia turbā
(3)  ātria conplentur, nec conjugiālia fēsta
(4)  quī canat est clāmor, sed quī fera nūntiet arma;
(5)  inque repentīnōs convīvia versa tumultūs
(6)  adsimilāre fretō possīs, quod saeva quiētum
(7)  ventōrum rabiēs mōtīs exasperat undīs.
(8)  prīmus in hīs Phīneus, bellī temerārius auctor,
(9)  fraxineam quatiēns aerātae cuspidis hastam
(10)  'ēn' ait, 'ēn adsum praereptae conjugis ultor;
(11)  nec mihi tē pennae nec falsum versus in aurum
(12)  Juppiter ēripiet!' cōnantī mittere Cēpheus
(13)  'quid facis?' exclāmat, 'quae tē, germāne, furentem
(14)  mēns agit in facinus? meritīsne haec grātia tantīs
(15)  redditur? hāc vītam servātae dōte rependis?
(16)  quam tibi nōn Perseus, vērum sī quaeris, adēmit,
(17)  sed grave Nēreidum nūmen, sed corniger Ammōn,
(18)  sed quae vīsceribus veniēbat bēlua pontī
(19)  exsaturanda meīs; illō tibi tempore rapta est,
(20)  quō peritūra fuit, nisi sī, crūdēlis, id ipsum
(21)  exigis, ut pereat, lūctūque levābere nostrō.
(22)  scīlicet haud satis est, quod tē spectante revīncta est
(23)  et nūllam quod opem patruus spōnsusve tulistī;
(24)  īnsuper, ā quōquam quod sit servāta, dolēbis
(25)  praemiaque ēripiēs? quae sī tibi magna videntur,
(26)  ex illīs scopulīs, ubi erant adfixa, petīssēs.
(27)  nunc sine, quī petiit, per quem haec nōn orba senectūs,
(28)  ferre, quod et meritīs et vōce est pactus, eumque
(29)  nōn tibi, sed certae praelātum intellege mortī.'
(30)  Ille nihil contrā, sed et hunc et Persea vultū
(31)  alternō spectāns petat hunc ignōrat an illum:
(32)  cūnctātusque brevī contortam vīribus hastam,
(33)  quantās īra dabat, nēquīquam in Persea mīsit.
(34)  ut stetit illa torō, strātīs tum dēnique Perseus
(35)  exsiluit tēlōque ferōx inimīca remissō
(36)  pectora rūpisset, nisi post altāria Phīneus
(37)  īsset: et indignum scelerātō prōfuit āra.
(38)  fronte tamen Rhoetī nōn inrita cuspis adhaesit,
(39)  quī postquam cecidit ferrumque ex osse revulsum est
(40)  calcitrat et positās adspergit sanguine mēnsās.
(41)  tum vērō indomitās ārdēscit vulgus in īrās,
(42)  tēlaque coniciunt, et sunt, quī Cēphea dīcunt
(43)  cum generō dēbēre morī; sed līmine tēctī
(44)  exierat Cēpheus testātus jūsque fidemque
(45)  hospitiīque deōs, ea sē prohibente movērī.
(46)  bellica Pallas adest et prōtegit aegide frātrem
(47)  datque animōs. Erat Indus Athis, quem flūmine Gangē
(48)  ēdita Limnaeē vitreīs peperisse sub undīs
(49)  crēditur, ēgregius fōrmā, quam dīvite cultū
(50)  augēbat, bis adhūc octōnīs integer annīs,
(51)  indūtus chlamydem Tyriam, quam limbus obībat
(52)  aureus; ōrnābant aurāta monīlia collum
(53)  et madidōs murrā curvum crīnāle capillōs;
(54)  ille quidem jaculō quamvīs distantia missō
(55)  fīgere doctus erat, sed tendere doctior arcūs.
(56)  tum quoque lenta manū flectentem cornua Perseus
(57)  stīpite, quī mediā positus fūmābat in ārā,
(58)  perculit et frāctīs cōnfūdit in ossibus ōra.
(59)  Hunc ubi laudātōs jactantem in sanguine vultūs
(60)  Assyrius vīdit Lycabās, jūnctissimus illī
(61)  et comes et vērī nōn dissimulātor amōris,
(62)  postquam exhālantem sub acerbō vulnere vītam
(63)  dēplōrāvit Athin, quōs ille tetenderat arcūs
(64)  arripit et 'mēcum tibi sint certāmina!' dīxit;
(65)  'nec longum puerī fātō laetābere, quō plūs
(66)  invidiae quam laudis habēs.' haec omnia nōndum
(67)  dīxerat: ēmicuit nervō penetrābile tēlum
(68)  vītātumque tamen sinuōsā veste pependit.
(69)  vertit in hunc harpēn spectātam caede Medūsae
(70)  Ācrisiōniadēs adigitque in pectus; at ille
(71)  jam moriēns oculīs sub nocte natantibus ātrā
(72)  circumspexit Athin sēque adclīnāvit ad illum
(73)  et tulit ad mānēs jūnctae sōlācia mortis.
(74)  Ecce Syēnītēs, genitus Mētīone, Phorbās
(75)  et Libys Amphimedōn, avidī committere pugnam,
(76)  sanguine, quō lātē tellūs madefacta tepēbat,
(77)  conciderant lāpsī; surgentibus obstitit ēnsis,
(78)  alterius costīs, jugulō Phorbantis adāctus.
(79)  At nōn Actoridēn Erytum, cui lāta bipennis
(80)  tēlum erat, hāmātō Perseus petit ēnse, sed altīs
(81)  exstantem signīs multaeque in pondere massae
(82)  ingentem manibus tollit crātēra duābus
(83)  īnflīgitque virō; rutilum vomit ille cruōrem
(84)  et resupīnus humum moribundō vertice pulsat.
(85)  inde Semīramiō Polydegmona sanguine crētum
(86)  Caucasiumque Abarin Sperchīonidēnque Lycētum
(87)  intōnsumque comās Helicēn Phlegyānque Clytumque
(88)  sternit et exstrūctōs morientum calcat acervōs.
(89)  Nec Phīneus ausus concurrere comminus hostī
(90)  intorquet jaculum, quod dētulit error in Īdān,
(91)  expertem frūstrā bellī et neutra arma secūtum.
(92)  ille tuēns oculīs inmītem Phīnea torvīs
(93)  'quandoquidem in partēs' ait 'abstrahor, accipe, Phineu,
(94)  quem fēcistī, hostem pēnsāque hōc vulnere vulnus!'
(95)  jamque remissūrus tractum dē corpore tēlum
(96)  sanguine dēfectōs cecidit conlāpsus in artūs.
(97)  Tum quoque Cēphēnum post rēgem prīmus Hodītēs
(98)  ēnse jacet Clymenī, Prothoēnora percutit Hypseus,
(99)  Hypsea Lyncīdēs. fuit et grandaevus in illīs
(100)  Ēmathiōn, aequī cultor timidusque deōrum,
(101)  quī, quoniam prohibent annī bellāre, loquendō
(102)  pugnat et incessit scelerātaque dēvovet arma;
(103)  huic Chromis amplexō tremulīs altāria palmīs
(104)  dēcutit ēnse caput, quod prōtinus incidit ārae
(105)  atque ibi sēmianimī verba exsecrantia linguā
(106)  ēdidit et mediōs animam exspīrāvit in ignēs.
(107)  Hinc geminī frātrēs Broteāsque et caestibus Ammōn
(108)  invictī, vincī sī possent caestibus ēnsēs,
(109)  Phīnēā cecidēre manū Cererisque sacerdōs
(110)  Ampycus albentī vēlātus tempora vittā,
(111)  tū quoque, Lampetidē, nōn hōs adhibendus ad ūsūs,
(112)  sed quī, pācis opus, citharam cum vōce movērēs;
(113)  jussus erās celebrāre dapēs fēstumque canendō.
(114)  quem procul adstantem plēctrumque inbelle tenentem
(115)  Paetalus inrīdēns 'Stygiīs cane cētera' dīxit
(116)  'mānibus!' et laevō mucrōnem tempore fīxit;
(117)  concidit et digitīs morientibus ille retemptat
(118)  fīla lyrae, cāsūque ferit miserābile carmen.
(119)  nec sinit hunc inpūne ferōx cecidisse Lycormās
(120)  raptaque dē dextrō rōbusta repāgula postī
(121)  ossibus inlīsit mediae cervīcis, at ille
(122)  prōcubuit terrae mactātī mōre juvencī.
(123)  dēmere temptābat laevī quoque rōbora postis
(124)  Cīnyphius Pelatēs; temptantī dextera fīxa est
(125)  cuspide Marmaridae Corythī lignōque cohaesit;
(126)  haerentī latus hausit Abās, nec corruit ille,
(127)  sed retinente manum moriēns ē poste pependit.
(128)  sternitur et Melaneus, Persēia castra secūtus,
(129)  et Nasamōniacī Dorylās dītissimus agrī,
(130)  dīves agrī Dorylās, quō nōn possēderat alter
(131)  lātius aut totidem tollēbat tūris acervōs.
(132)  hujus in oblīquō missum stetit inguine ferrum:
(133)  lētifer ille locus. quem postquam vulneris auctor
(134)  singultantem animam et versantem lūmina vīdit
(135)  Bactrius Halcyoneus, 'hoc, quod premis,' inquit 'habētō
(136)  dē tot agrīs terrae!' corpusque exsangue relīquit.
(137)  torquet in hunc hastam calidō dē vulnere raptam
(138)  ultor Abantiadēs; mediā quae nāre recepta
(139)  cervīce exācta est in partēsque ēminet ambās;
(140)  dumque manum Fortūna juvat, Clytiumque Clanīnque,
(141)  mātre satōs ūnā, dīversō vulnere fūdit:
(142)  nam Clytiī per utrumque gravī lībrāta lacertō
(143)  fraxinus ācta femur, jaculum Clanis ōre momordit.
(144)  occidit et Celadōn Mendēsius, occidit Astreus
(145)  mātre Palaestīnā dubiō genitōre creātus,
(146)  Aethīōnque sagāx quondam ventūra vidēre,
(147)  tunc ave dēceptus falsā, rēgisque Thoactēs
(148)  armiger et caesō genitōre īnfāmis Agyrtēs.
(149)  Plūs tamen exhaustō superest; namque omnibus ūnum
(150)  opprimere est animus, conjūrāta undique pugnant
(151)  agmina prō causā meritum inpugnante fidemque;
(152)  hāc prō parte socer frūstrā pius et nova conjūnx
(153)  cum genetrīce favent ululātūque ātria conplent,
(154)  sed sonus armōrum superat gemitūsque cadentum,
(155)  pollūtōsque simul multō Bellōna penātēs
(156)  sanguine perfundit renovātaque proelia miscet.
(157)  Circumeunt ūnum Phīneus et mīlle secūtī
(158)  Phīnea: tēla volant hībernā grandine plūra
(159)  praeter utrumque latus praeterque et lūmen et aurēs.
(160)  adplicat hīc umerōs ad magnae saxa columnae
(161)  tūtaque terga gerēns adversaque in agmina versus
(162)  sustinet īnstantēs: īnstābat parte sinistrā
(163)  Chāonius Molpeus, dextrā Nabataeus Echēmōn.
(164)  tigris ut audītīs dīversā valle duōrum
(165)  exstimulāta famē mūgītibus armentōrum
(166)  nescit, utrō potius ruat, et ruere ārdet utrōque,
(167)  sīc dubius Perseus, dextrā laevāne ferātur,
(168)  Molpea trājectī submōvit vulnere crūris
(169)  contentusque fugā est; neque enim dat tempus Ethēmōn,
(170)  sed furit et cupiēns altō dare vulnera collō
(171)  nōn circumspectīs exāctum vīribus ēnsem
(172)  frēgit, in extrēmā percussae parte columnae:
(173)  lāmina dissiluit dominīque in gutture fīxa est.
(174)  nōn tamen ad lētum causās satis illa valentēs
(175)  plāga dedit; trepidum Perseus et inertia frūstrā
(176)  bracchia tendentem Cyllēnide cōnfodit harpē.
(177)  Vērum ubi virtūtem turbae succumbere vīdit,
(178)  'auxilium' Perseus, 'quoniam sīc cōgitis ipsī,'
(179)  dīxit 'ab hoste petam: vultūs āvertite vestrōs,
(180)  sī quis amīcus adest!' et Gorgonis extulit ōra.
(181)  'quaere alium, tua quem moveant mīrācula' dīxit
(182)  Thescelus; utque manū jaculum fātāle parābat
(183)  mittere, in hōc haesit signum dē marmore gestū.
(184)  proximus huic Ampyx animī plēnissima magnī
(185)  pectora Lyncīdae gladiō petit: inque petendō
(186)  dextera dīriguit nec citrā mōta nec ultrā est.
(187)  at Nīleus, quī sē genitum septemplice Nīlō
(188)  ēmentītus erat, clipeō quoque flūmina septem
(189)  argentō partim, partim caelāverat aurō,
(190)  'adspice' ait 'Perseu, nostrae prīmōrdia gentis:
(191)  magna ferēs tacitās sōlācia mortis ad umbrās,
(192)  ā tantō cecidisse virō'; pars ultima vōcis
(193)  in mediō suppressa sonō est, adapertaque velle
(194)  ōra loquī crēdās, nec sunt ea pervia verbīs.
(195)  increpat hōs 'vitiō' que 'animī, nōn vīribus' inquit
(196)  'Gorgoneīs torpētis' Eryx. 'incurrite mēcum
(197)  et prōsternite humī juvenem magica arma moventem!'
(198)  incursūrus erat: tenuit vestīgia tellūs,
(199)  inmōtusque silex armātaque mānsit imāgō.
(200)  Hī tamen ex meritō poenās subiēre, sed ūnus
(201)  mīles erat Persei: prō quō dum pugnat, Aconteus
(202)  Gorgone cōnspectā saxō concrēvit obortō;
(203)  quem ratus Astyagēs etiamnum vīvere, longō
(204)  ēnse ferit: sonuit tinnītibus ēnsis acūtīs.
(205)  dum stupet Astyagēs, nātūram trāxit eandem,
(206)  marmoreōque manet vultus mīrantis in ōre.
(207)  nōmina longa mora est mediā dē plēbe virōrum
(208)  dīcere: bis centum restābant corpora pugnae,
(209)  Gorgone bis centum riguērunt corpora vīsā.
(210)  Paenitet injūstī tum dēnique Phīnea bellī;
(211)  sed quid agat? simulācra videt dīversa figūrīs
(212)  adgnōscitque suōs et nōmine quemque vocātum
(213)  poscit opem crēdēnsque parum sibi proxima tangit
(214)  corpora: marmor erant; āvertitur atque ita supplex
(215)  cōnfessāsque manūs oblīquaque bracchia tendēns
(216)  'vincis' ait, 'Perseu! removē tua mōnstra tuaeque
(217)  saxificōs vultūs, quaecumque est, tolle Medūsae,
(218)  tolle, precor! nōn nōs odium rēgnīque cupīdō
(219)  conpulit ad bellum, prō conjuge mōvimus arma!
(220)  causa fuit meritīs melior tua, tempore nostra:
(221)  nōn cessisse piget; nihil, ō fortissime, praeter
(222)  hanc animam concēde mihī, tua cētera suntō!'
(223)  tālia dīcentī neque eum, quem vōce rogābat,
(224)  respicere audentī 'quod' ait, 'timidissime Phīneu,
(225)  et possum tribuisse et magnum est mūnus inertī,
(226)  pōne metum! tribuam: nūllō violābere ferrō.
(227)  quīn etiam mānsūra dabō monimenta per aevum,
(228)  inque domō socerī semper spectābere nostrī,
(229)  ut mea sē spōnsī sōlētur imāgine conjūnx.'
(230)  dīxit et in partem Phorcȳnida trānstulit illam,
(231)  ad quam sē trepidō Phīneus obverterat ōre.
(232)  tum quoque cōnantī sua vertere lūmina cervīx
(233)  dēriguit, saxōque oculōrum indūruit ūmor,
(234)  sed tamen ōs timidum vultusque in marmore supplex
(235)  submissaeque manūs faciēsque obnoxia mānsit.
(236)  Victor Abantiadēs patriōs cum conjuge mūrōs
(237)  intrat et inmeritī vindex ultorque parentis
(238)  adgreditur Proetum; nam frātre per arma fugātō
(239)  Ācrisiōnēās Proetus possēderat arcēs.
(240)  sed nec ope armōrum nec, quam male cēperat, arce
(241)  torva colubriferī superāvit lūmina mōnstrī.
(242)  Tē tamen, ō parvae rēctor, Polydecta, Serīphī,
(243)  nec juvenis virtūs per tot spectāta labōrēs
(244)  nec mala mollierant, sed inexōrābile dūrus
(245)  exercēs odium, nec inīquā fīnis in īrā est;
(246)  dētrectās etiam laudem fictamque Medūsae
(247)  arguis esse necem. 'dabimus tibi pignora vērī.
(248)  parcite lūminibus!' Perseus ait ōraque rēgis
(249)  ōre Medūsaeō silicem sine sanguine fēcit.
(250)  Hāctenus aurigenae comitem Trītōnia frātrī
(251)  sē dedit; inde cavā circumdata nūbe Serīphon
(252)  dēserit, ā dextrā Cythnō Gyarōque relictīs,
(253)  quāque super pontum via vīsa brevissima, Thēbās
(254)  virgineumque Helicōna petit. quō monte potīta
(255)  cōnstitit et doctās sīc est adfāta sorōrēs:
(256)  'fāma novī fontis nostrās pervēnit ad aurēs,
(257)  dūra Medūsaeī quem praepetis ungula rūpit.
(258)  is mihi causa viae; voluī mīrābile factum
(259)  cernere; vīdī ipsum māternō sanguine nāscī.'
(260)  excipit Ūraniē: 'quaecumque est causa videndī
(261)  hās tibi, dīva, domōs, animō grātissima nostrō es.
(262)  vēra tamen fāma est: est Pēgasus hujus orīgō
(263)  fontis' et ad laticēs dēdūxit Pallada sacrōs.
(264)  quae mīrāta diū factās pedis ictibus undās
(265)  silvārum lūcōs circumspicit antīquārum
(266)  antraque et innumerīs distīnctās flōribus herbās
(267)  fēlīcēsque vocat pariter studiōque locōque
(268)  Mnēmonidas; quam sīc adfāta est ūna sorōrum:
(269)  'ō, nisi tē virtūs opera ad majōra tulisset,
(270)  in partem ventūra chorī Trītōnia nostrī,
(271)  vēra refers meritōque probās artēsque locumque,
(272)  et grātam sortem, tūtae modo sīmus, habēmus.
(273)  sed (vetitum est adeō scelerī nihil) omnia terrent
(274)  virgineās mentēs, dīrusque ante ōra Pyrēneus
(275)  vertitur, et nōndum tōtā mē mente recēpī.
(276)  Daulida Thrēiciō Phōcēaque mīlite rūra
(277)  cēperat ille ferōx injūstaque rēgna tenēbat;
(278)  templa petēbāmus Parnāsia: vīdit euntēs
(279)  nostraque fallācī venerātus nūmina vultū
(280)  "Mnēmonides" (cognōrat enim), "cōnsistite" dīxit
(281)  "nec dubitāte, precor, tēctō grave sīdus et imbrem"
(282)  (imber erat) "vītāre meō; subiēre minōrēs
(283)  saepe casās superī." dictīs et tempore mōtae
(284)  adnuimusque virō prīmāsque intrāvimus aedēs.
(285)  dēsierant imbrēs, victōque aquilōnibus austrō
(286)  fusca repūrgātō fugiēbant nūbila caelō:
(287)  inpetus īre fuit; claudit sua tēcta Pyrēneus
(288)  vimque parat, quam nōs sūmptīs effūgimus ālīs.
(289)  ipse secūtūrō similis stetit arduus arce
(290)  "quā" que "via est vōbīs, erit et mihi" dīxit "eādem"
(291)  sēque jacit vēcors ē summae culmine turris
(292)  et cadit in vultūs discussīsque ossibus ōris
(293)  tundit humum moriēns scelerātō sanguine tīnctam.'
(294)  Mūsa loquēbātur: pennae sonuēre per aurās,
(295)  vōxque salūtantum rāmīs veniēbat ab altīs.
(296)  suspicit et linguae quaerit tam certa loquentēs
(297)  unde sonent hominemque putat Jove nāta locūtum;
(298)  āles erat. numerōque novem sua fāta querentēs
(299)  īnstiterant rāmīs imitantēs omnia pīcae.
(300)  mīrantī sīc ōrsa deae dea 'nūper et istae
(301)  auxērunt volucrum victae certāmine turbam.
(302)  Pīeros hās genuit Pellaeīs dīves in arvīs,
(303)  Paeonis Euippē māter fuit; illa potentem
(304)  Lūcīnam noviēns, noviēns paritūra, vocāvit.
(305)  intumuit numerō stolidārum turba sorōrum
(306)  perque tot Haemoniās et per tot Achāidas urbēs
(307)  hūc venit et tālī committit proelia vōce:
(308)  "dēsinite indoctum vānā dulcēdine vulgus
(309)  fallere; nōbīscum, sī qua est fīdūcia vōbīs,
(310)  Thespiades, certāte, deae. nec vōce, nec arte
(311)  vincēmur totidemque sumus: vel cēdite victae
(312)  fonte Medūsaeō et Hyantēā Aganippē,
(313)  vel nōs Ēmathiīs ad Paeonas usque nivōsōs
(314)  cēdēmus campīs! dirimant certāmina nymphae."
(315)  'Turpe quidem contendere erat, sed cēdere vīsum
(316)  turpius; ēlēctae jūrant per flūmina nymphae
(317)  factaque dē vīvō pressēre sedīlia saxō.
(318)  tunc sine sorte prior quae sē certāre professa est,
(319)  bella canit superum falsōque in honōre gigantas
(320)  pōnit et extenuat magnōrum facta deōrum;
(321)  ēmissumque īmā dē sēde Typhōea terrae
(322)  caelitibus fēcisse metum cūnctōsque dedisse
(323)  terga fugae, dōnec fessōs Aegyptia tellūs
(324)  cēperit et septem discrētus in ōstia Nīlus.
(325)  hūc quoque terrigenam vēnisse Typhōea nārrat
(326)  et sē mentītīs superōs cēlāsse figūrīs;
(327)  "dux"que "gregis" dīxit "fit Juppiter: unde recurvīs
(328)  nunc quoque fōrmātus Libys est cum cornibus Ammōn;
(329)  Dēlius in corvō, prōlēs Semelēia caprō,
(330)  fēle soror Phoebī, niveā Sāturnia vaccā,
(331)  pisce Venus latuit, Cyllēnius ībidis ālīs."
(332)  'Hāctenus ad citharam vōcālia mōverat ōra:
(333)  poscimur Āonidēs, sed forsitan ōtia nōn sint,
(334)  nec nostrīs praebēre vacet tibi cantibus aurēs.'
(335)  'nē dubitā vestrumque mihī refer ōrdine carmen!'
(336)  Pallas ait nemorisque levī cōnsēdit in umbrā;
(337)  Mūsa refert: 'dedimus summam certāminis ūnī;
(338)  surgit et inmissōs hederā collēcta capillōs
(339)  Calliopē querulās praetemptat pollice chordās
(340)  atque haec percussīs subjungit carmina nervīs:
(341)  "Prīma Cerēs uncō glaebam dimōvit arātrō,
(342)  prīma dedit frūgēs alimentaque mītia terrīs,
(343)  prīma dedit lēgēs; Cereris sunt omnia mūnus;
(344)  illa canenda mihi est. utinam modo dīcere possim
(345)  carmina digna deā! certē dea carmine digna est.
(346)  '"Vasta gigantēīs ingesta est īnsula membrīs
(347)  Trīnacris et magnīs subjectum mōlibus urguet
(348)  aetheriās ausum spērāre Typhōea sēdēs.
(349)  nītitur ille quidem pugnatque resurgere saepe,
(350)  dextra sed Ausoniō manus est subjecta Pelōrō,
(351)  laeva, Pachȳne, tibī, Lilybaeō crūra premuntur,
(352)  dēgravat Aetna caput, sub quā resupīnus harēnās
(353)  ējectat flammamque ferōx vomit ōre Typhōeus.
(354)  saepe remōlīrī luctātur pondera terrae
(355)  oppidaque et magnōs dēvolvere corpore montēs:
(356)  inde tremit tellūs, et rēx pavet ipse silentum,
(357)  nē pateat lātōque solum retegātur hiātū
(358)  inmissusque diēs trepidantēs terreat umbrās.
(359)  hanc metuēns clādem tenebrōsā sēde tyrannus
(360)  exierat currūque ātrōrum vectus equōrum
(361)  ambībat Siculae cautus fundāmina terrae.
(362)  postquam explōrātum satis est loca nūlla labāre
(363)  dēpositōque metū, videt hunc Erycīna vagantem
(364)  monte suō residēns nātumque amplexa volucrem
(365)  'arma manūsque meae, mea, nāte, potentia' dīxit,
(366)  'illa, quibus superās omnēs, cape tēla, Cupīdō,
(367)  inque deī pectus celerēs mōlīre sagittās,
(368)  cui triplicis cessit fortūna novissima rēgnī.
(369)  tū superōs ipsumque Jovem, tū nūmina pontī
(370)  victa domās ipsumque, regit quī nūmina pontī:
(371)  Tartara quid cessant? cūr nōn mātrisque tuumque
(372)  imperium prōfers? agitur pars tertia mundī,
(373)  et tamen in caelō, quae jam patientia nostra est,
(374)  spernimur, ac mēcum vīrēs minuuntur Amōris.
(375)  Pallada nōnne vidēs jaculātrīcemque Diānam
(376)  abscessisse mihī? Cereris quoque fīlia virgō,
(377)  sī patiēmur, erit; nam spēs adfectat eāsdem.
(378)  at tū prō sociō, sī qua est ea grātia, rēgnō
(379)  junge deam patruō.' dīxit Venus; ille pharetram
(380)  solvit et arbitriō mātris dē mīlle sagittīs
(381)  ūnam sēposuit, sed quā nec acūtior ūlla
(382)  nec minus incerta est nec quae magis audiat arcum,
(383)  oppositōque genū curvāvit flexile cornum
(384)  inque cor hāmātā percussit harundine Dītem.
(385)  '"Haud procul Hennaeīs lacus est ā moenibus altae,
(386)  nōmine Pergus, aquae: nōn illō plūra Caystros
(387)  carmina cycnōrum lābentibus audit in undīs.
(388)  silva corōnat aquās cingēns latus omne suīsque
(389)  frondibus ut vēlō Phoebēōs submovet ictūs;
(390)  frīgora dant rāmī, Tyriōs humus ūmida flōrēs:
(391)  perpetuum vēr est. quō dum Prōserpina lūcō
(392)  lūdit et aut violās aut candida līlia carpit,
(393)  dumque puellārī studiō calathōsque sinumque
(394)  inplet et aequālēs certat superāre legendō,
(395)  paene simul vīsa est dīlēctaque raptaque Dītī:
(396)  usque adeō est properātus amor. dea territa maestō
(397)  et mātrem et comitēs, sed mātrem saepius, ōre
(398)  clāmat, et ut summā vestem laniārat ab ōrā,
(399)  collēctī flōrēs tunicīs cecidēre remissīs,
(400)  tantaque simplicitās puerīlibus adfuit annīs,
(401)  haec quoque virgineum mōvit jactūra dolōrem.
(402)  raptor agit currūs et nōmine quemque vocandō
(403)  exhortātur equōs, quōrum per colla jubāsque
(404)  excutit obscūrā tīnctās ferrūgine habēnās,
(405)  perque lacūs altōs et olentia sulphure fertur
(406)  stāgna Palīcōrum ruptā ferventia terrā
(407)  et quā Bacchiadae, bimarī gēns orta Corinthō,
(408)  inter inaequālēs posuērunt moenia portūs.
(409)  '"Est medium Cyanēs et Pīsaeae Arethūsae,
(410)  quod coit angustīs inclūsum cornibus aequor:
(411)  hīc fuit, ā cujus stāgnum quoque nōmine dictum est,
(412)  inter Sīcelidas Cyanē celeberrima nymphās.
(413)  gurgite quae mediō summā tenus exstitit alvō
(414)  adgnōvitque deam, nec 'longius ībitis!' inquit;
(415)  'nōn potes invītae Cereris gener esse: roganda,
(416)  nōn rapienda fuit. quodsī conpōnere magnīs
(417)  parva mihī fās est, et mē dīlēxit Anāpis;
(418)  exōrāta tamen, nec, ut haec, exterrita nūpsī.'
(419)  dīxit et in partēs dīversās bracchia tendēns
(420)  obstitit. haud ultrā tenuit Sāturnius īram
(421)  terribilēsque hortātus equōs in gurgitis īma
(422)  contortum validō scēptrum rēgāle lacertō
(423)  condidit; icta viam tellūs in Tartara fēcit
(424)  et prōnōs currūs mediō crātēre recēpit.
(425)  '"At Cyanē, raptamque deam contemptaque fontis
(426)  jūra suī maerēns, incōnsōlābile vulnus
(427)  mente gerit tacitā lacrimīsque absūmitur omnis
(428)  et, quārum fuerat magnum modo nūmen, in illās
(429)  extenuātur aquās: mollīrī membra vidērēs,
(430)  ossa patī flexūs, unguēs posuisse rigōrem;
(431)  prīmaque dē tōtā tenuissima quaeque liquēscunt,
(432)  caeruleī crīnēs digitīque et crūra pedēsque
(433)  (nam brevis in gelidās membrīs exīlibus undās
(434)  trānsitus est); post haec umerī tergusque latusque
(435)  pectoraque in tenuēs abeunt ēvānida rīvōs;
(436)  dēnique prō vīvō vitiātās sanguine vēnās
(437)  lympha subit, restatque nihil, quod prēndere possīs.
(438)  '"Intereā pavidae nēquīquam fīlia mātrī
(439)  omnibus est terrīs, omnī quaesīta profundō.
(440)  illam nōn ūdīs veniēns Aurōra capillīs
(441)  cessantem vīdit, nōn Hesperus; illa duābus
(442)  flammiferās pīnūs manibus succendit ab Aetnā
(443)  perque pruīnōsās tulit inrequiēta tenebrās;
(444)  rūrsus ubi alma diēs hebetārat sīdera, nātam
(445)  sōlis ab occāsū sōlis quaerēbat ad ortūs.
(446)  fessa labōre sitim concēperat, ōraque nūllī
(447)  conluerant fontēs, cum tēctam strāmine vīdit
(448)  forte casam parvāsque forēs pulsāvit; at inde
(449)  prōdit anus dīvamque videt lymphamque rogantī
(450)  dulce dedit, tostā quod tēxerat ante polentā.
(451)  dum bibit illa datum, dūrī puer ōris et audāx
(452)  cōnstitit ante deam rīsitque avidamque vocāvit.
(453)  offēnsa est neque adhūc ēpōtā parte loquentem
(454)  cum liquidō mixtā perfūdit dīva polentā:
(455)  conbibit ōs maculās et, quae modo bracchia gessit,
(456)  crūra gerit; cauda est mūtātīs addita membrīs,
(457)  inque brevem fōrmam, nē sit vīs magna nocendī,
(458)  contrahitur, parvāque minor mēnsūra lacertā est.
(459)  mīrantem flentemque et tangere mōnstra parantem
(460)  fūgit anum latebramque petit aptumque pudōrī
(461)  nōmen habet variīs stēllātus corpora guttīs.
(462)  '"Quās dea per terrās et quās errāverit undās,
(463)  dīcere longa mora est; quaerentī dēfuit orbis;
(464)  Sīcaniam repetit, dumque omnia lūstrat eundō,
(465)  vēnit et ad Cyanēn. ea nī mūtāta fuisset,
(466)  omnia nārrāsset; sed et ōs et lingua volentī
(467)  dīcere nōn aderant, nec, quā loquerētur, habēbat;
(468)  signa tamen manifēsta dedit nōtamque parentī,
(469)  illō forte locō dēlāpsam in gurgite sacrō
(470)  Persephonēs zōnam summīs ostendit in undīs.
(471)  quam simul agnōvit, tamquam tum dēnique raptam
(472)  scīsset, inōrnātōs laniāvit dīva capillōs
(473)  et repetīta suīs percussit pectora palmīs.
(474)  nescit adhūc, ubi sit; terrās tamen increpat omnēs
(475)  ingrātāsque vocat nec frūgum mūnere dignās,
(476)  Trīnacriam ante aliās, in quā vestīgia damnī
(477)  repperit. ergō illīc saevā vertentia glaebās
(478)  frēgit arātra manū, parilīque īrāta colōnōs
(479)  rūricolāsque bovēs lētō dedit arvaque jussit
(480)  fallere dēpositum vitiātaque sēmina fēcit.
(481)  fertilitās terrae lātum vulgāta per orbem
(482)  falsa jacet: prīmīs segetēs moriuntur in herbīs,
(483)  et modo sōl nimius, nimius modo corripit imber;
(484)  sīderaque ventīque nocent, avidaeque volucrēs
(485)  sēmina jacta legunt; lolium tribulīque fatīgant
(486)  trīticeās messēs et inexpugnābile grāmen.
(487)  '"Tum caput Ēlēīs Alphēias extulit undīs
(488)  rōrantēsque comās ā fronte remōvit ad aurēs
(489)  atque ait 'ō tōtō quaesītae virginis orbe
(490)  et frūgum genetrīx, inmēnsōs siste labōrēs
(491)  nēve tibī fīdae violenta īrāscere terrae.
(492)  terra nihil meruit patuitque invīta rapīnae,
(493)  nec sum prō patriā supplex: hūc hospita vēnī.
(494)  Pīsa mihī patria est et ab Ēlide dūcimus ortūs,
(495)  Sīcaniam peregrīna colō, sed grātior omnī
(496)  haec mihi terra solō est: hōs nunc Arethūsa penātēs,
(497)  hanc habeō sēdem. quam tū, mītissima, servā.
(498)  mōta locō cūr sim tantīque per aequoris undās
(499)  advehar Ortygiam, veniet nārrātibus hōra
(500)  tempestīva meīs, cum tū cūrāque levāta
(501)  et vultūs meliōris eris. mihi pervia tellūs
(502)  praebet iter, subterque īmās ablāta cavernās
(503)  hīc caput attollō dēsuētaque sīdera cernō.
(504)  ergō dum Stygiō sub terrīs gurgite lābor,
(505)  vīsa tua est oculīs illīc Prōserpina nostrīs:
(506)  illa quidem trīstis neque adhūc interrita vultū,
(507)  sed rēgīna tamen, sed opācī maxima mundī,
(508)  sed tamen īnfernī pollēns mātrōna tyrannī!'
(509)  Māter ad audītās stupuit ceu saxea vōcēs
(510)  attonitaeque diū similis fuit, utque dolōre
(511)  pulsa gravī gravis est āmentia, curribus aurās
(512)  exit in aetheriās: ibi tōtō nūbila vultū
(513)  ante Jovem passīs stetit invidiōsa capillīs
(514)  'prō' que 'meō vēnī supplex tibi, Juppiter,' inquit
(515)  'sanguine prōque tuō: sī nūlla est grātia mātris,
(516)  nāta patrem moveat, neu sit tibi cūra, precāmur,
(517)  vīlior illīus, quod nostrō est ēdita partū.
(518)  ēn quaesīta diū tandem mihi nāta reperta est,
(519)  sī reperīre vocās āmittere certius, aut sī
(520)  scīre, ubi sit, reperīre vocās. quod rapta, ferēmus,
(521)  dummodo reddat eam! neque enim praedōne marītō
(522)  fīlia digna tua est, sī jam mea fīlia nōn est.'
(523)  Juppiter excēpit 'commūne est pignus onusque
(524)  nāta mihī tēcum; sed sī modo nōmina rēbus
(525)  addere vēra placet, nōn hoc injūria factum,
(526)  vērum amor est; neque erit nōbīs gener ille pudōrī,
(527)  tū modo, dīva, velīs. ut dēsint cētera, quantum est
(528)  esse Jovis frātrem! quid, quod nec cētera dēsunt
(529)  nec cēdit nisi sorte mihī? sed tanta cupīdō
(530)  sī tibi discidiī est, repetet Prōserpina caelum,
(531)  lēge tamen certā, sī nūllōs contigit illīc
(532)  ōre cibōs; nam sīc Parcārum foedere cautum est.'
(533)  '"Dīxerat, at Cererī certum est ēdūcere nātam;
(534)  nōn ita fāta sinunt, quoniam jejūnia virgō
(535)  solverat et, cultīs dum simplex errat in hortīs,
(536)  pūniceum curvā dēcerpserat arbore pōmum
(537)  sūmptaque pallentī septem dē cortice grāna
(538)  presserat ōre suō, sōlusque ex omnibus illud
(539)  Ascalaphus vīdit, quem quondam dīcitur Orphnē,
(540)  inter Avernālēs haud ignōtissima nymphās,
(541)  ex Acheronte suō silvīs peperisse sub ātrīs;
(542)  vīdit et indiciō reditum crūdēlis adēmit.
(543)  ingemuit rēgīna Erebī testemque profānam
(544)  fēcit avem sparsumque caput Phlegethontide lymphā
(545)  in rōstrum et plūmās et grandia lūmina vertit.
(546)  ille sibi ablātus fulvīs amicītur in ālīs
(547)  inque caput crēscit longōsque reflectitur unguēs
(548)  vixque movet nātās per inertia bracchia pennās
(549)  foedaque fit volucris, ventūrī nūntia lūctūs,
(550)  ignāvus būbō, dīrum mortālibus ōmen.
(551)  '"Hic tamen indiciō poenam linguāque vidērī
(552)  commeruisse potest; vōbīs, Achelōides, unde
(553)  plūma pedēsque avium, cum virginis ōra gerātis?
(554)  an quia, cum legeret vernōs Prōserpina flōrēs,
(555)  in comitum numerō, doctae Sīrēnes, erātis?
(556)  quam postquam tōtō frūstrā quaesīstis in orbe,
(557)  prōtinus, ut vestram sentīrent aequora cūram,
(558)  posse super flūctūs ālārum īnsistere rēmīs
(559)  optāstis facilēsque deōs habuistis et artūs
(560)  vīdistis vestrōs subitīs flāvēscere pennīs.
(561)  nē tamen ille canor mulcendās nātus ad aurēs
(562)  tantaque dōs ōris linguae dēperderet ūsum,
(563)  virgineī vultūs et vōx hūmāna remānsit.
(564)  '"At medius frātrisque suī maestaeque sorōris
(565)  Juppiter ex aequō volventem dīvidit annum:
(566)  nunc dea, rēgnōrum nūmen commūne duōrum,
(567)  cum mātre est totidem, totidem cum conjuge mēnsēs.
(568)  vertitur extemplō faciēs et mentis et ōris;
(569)  nam modo quae poterat Dītī quoque maesta vidērī,
(570)  laeta deae frōns est, ut sōl, quī tēctus aquōsīs
(571)  nūbibus ante fuit, victīs ē nūbibus exit.
(572)  '"Exigit alma Cerēs nātā sēcūra receptā,
(573)  quae tibi causa fugae, cūr sīs, Arethūsa, sacer fōns.
(574)  conticuēre undae, quārum dea sustulit altō
(575)  fonte caput viridēsque manū siccāta capillōs
(576)  flūminis Ēlēī veterēs nārrāvit amōrēs.
(577)  'pars ego nymphārum, quae sunt in Achāide,' dīxit
(578)  'ūna fuī, nec mē studiōsius altera saltūs
(579)  lēgit nec posuit studiōsius altera cassēs.
(580)  sed quamvīs fōrmae numquam mihi fāma petīta est,
(581)  quamvīs fortis eram, fōrmōsae nōmen habēbam,
(582)  nec mea mē faciēs nimium laudāta juvābat,
(583)  quāque aliae gaudēre solent, ego rūstica dōte
(584)  corporis ērubuī crīmenque placēre putāvī.
(585)  lassa revertēbar (meminī) Stymphālide silvā;
(586)  aestus erat, magnumque labor gemināverat aestum:
(587)  inveniō sine vertice aquās, sine murmure euntēs,
(588)  perspicuās ad humum, per quās numerābilis altē
(589)  calculus omnis erat, quās tū vix īre putārēs.
(590)  cāna salicta dabant nūtrītaque pōpulus undā
(591)  sponte suā nātās rīpīs dēclīvibus umbrās.
(592)  accessī prīmumque pedis vestīgia tīnxī,
(593)  poplite deinde tenus; neque eō contenta, recingor
(594)  molliaque inpōnō salicī vēlāmina curvae
(595)  nūdaque mergor aquīs. quās dum feriōque trahōque
(596)  mīlle modīs lābēns excussaque bracchia jactō,
(597)  nescio quod mediō sēnsī sub gurgite murmur
(598)  territaque īnsistō propiōris margine rīpae.
(599)  "quō properās, Arethūsa?" suīs Alphēos ab undīs,
(600)  "quō properās?" iterum raucō mihi dīxerat ōre.
(601)  sīcut eram, fugiō sine vestibus (altera vestēs
(602)  rīpa meās habuit): tantō magis īnstat et ārdet,
(603)  et quia nūda fuī, sum vīsa parātior illī.
(604)  sīc ego currēbam, sīc mē ferus ille premēbat,
(605)  ut fugere accipitrem pennā trepidante columbae,
(606)  ut solet accipiter trepidās urguēre columbās.
(607)  usque sub Orchomenon Psōphīdaque Cyllēnēnque
(608)  Maenaliōsque sinūs gelidumque Erymanthon et Ēlin
(609)  currere sustinuī, nec mē vēlōcior ille;
(610)  sed tolerāre diū cursūs ego vīribus inpār
(611)  nōn poteram, longī patiēns erat ille labōris.
(612)  per tamen et campōs, per opertōs arbore montēs,
(613)  saxa quoque et rūpēs et, quā via nūlla, cucurrī.
(614)  sōl erat ā tergō: vīdī praecēdere longam
(615)  ante pedēs umbram, nisi sī timor illa vidēbat;
(616)  sed certē sonitusque pedum terrēbat et ingēns
(617)  crīnālēs vittās adflābat anhēlitus ōris.
(618)  fessa labōre fugae "fer opem, dēprēndimur," inquam
(619)  "armigerae, Diāna, tuae, cui saepe dedistī
(620)  ferre tuōs arcūs inclūsaque tēla pharetrā!"
(621)  mōta dea est spissīsque ferēns ē nūbibus ūnam
(622)  mē super injēcit: lūstrat cālīgine tēctam
(623)  amnis et ignārus circum cava nūbila quaerit
(624)  bisque locum, quō mē dea tēxerat, īnscius ambit
(625)  et bis "iō Arethūsa iō Arethūsa!" vocāvit,
(626)  quid mihi tunc animī miserae fuit? anne quod agnae est,
(627)  sī qua lupōs audit circum stabula alta frementēs,
(628)  aut leporī, quī vepre latēns hostīlia cernit
(629)  ōra canum nūllōsque audet dare corpore mōtūs?
(630)  nōn tamen abscēdit; neque enim vestīgia cernit
(631)  longius ūlla pedum: servat nūbemque locumque.
(632)  occupat obsessōs sūdor mihi frīgidus artūs,
(633)  caeruleaeque cadunt tōtō dē corpore guttae,
(634)  quāque pedem mōvī, mānat locus, ēque capillīs
(635)  rōs cadit, et citius, quam nunc tibi facta renārrō,
(636)  in laticēs mūtor. sed enim cognōscit amātās
(637)  amnis aquās positōque virī, quod sūmpserat, ōre
(638)  vertitur in propriās, ut sē mihi misceat, undās.
(639)  Dēlia rūpit humum, caecīsque ego mersa cavernīs
(640)  advehor Ortygiam, quae mē cognōmine dīvae
(641)  grāta meae superās ēdūxit prīma sub aurās.'
(642)  '"Hāc Arethūsa tenus; geminōs dea fertilis anguēs
(643)  curribus admōvit frēnīsque coercuit ōra
(644)  et medium caelī terraeque per āera vecta est
(645)  atque levem currum Trītōnida mīsit in urbem
(646)  Triptolemō partimque rudī data sēmina jussit
(647)  spargere humō, partim post tempora longa recultae.
(648)  jam super Eurōpēn sublīmis et Āsida terram
(649)  vectus erat juvenis: Scythicās advertitur ōrās.
(650)  rēx ibi Lyncus erat; rēgis subit ille penātēs.
(651)  quā veniat, causamque viae nōmenque rogātus
(652)  et patriam, 'patria est clārae mihi' dīxit 'Athēnae;
(653)  Triptolemus nōmen; vēnī nec puppe per undās,
(654)  nec pede per terrās: patuit mihi pervius aether.
(655)  dōna ferō Cereris, lātōs quae sparsa per agrōs
(656)  frūgiferās messēs alimentaque mītia reddant.'
(657)  barbarus invīdit tantīque ut mūneris auctor
(658)  ipse sit, hospitiō recipit somnōque gravātum
(659)  adgreditur ferrō: cōnantem fīgere pectus
(660)  lynca Cerēs fēcit rūrsusque per āera jussit
(661)  Mopsopium juvenem sacrōs agitāre jugālēs."
(662)  'Fīnierat doctōs ē nōbīs maxima cantūs;
(663)  at nymphae vīcisse deās Helicōna colentēs
(664)  concordī dīxēre sonō: convīcia victae
(665)  cum jacerent, "quoniam" dīxit "certāmine vōbīs
(666)  supplicium meruisse parum est maledictaque culpae
(667)  additis et nōn est patientia lībera nōbīs,
(668)  ībimus in poenās et, quā vocat īra, sequēmur."
(669)  rīdent Ēmathides spernuntque minācia verba,
(670)  cōnantēsque loquī et magnō clāmōre protervās
(671)  intentāre manūs pennās exīre per unguēs
(672)  adspexēre suōs, operīrī bracchia plūmīs,
(673)  alteraque alterius rigidō concrēscere rōstrō
(674)  ōra videt volucrēsque novās accēdere silvīs;
(675)  dumque volunt plangī, per bracchia mōta levātae
(676)  āere pendēbant, nemorum convīcia, pīcae.
(677)  Nunc quoque in ālitibus fācundia prīsca remānsit
(678)  raucaque garrulitās studiumque inmāne loquendī.'
