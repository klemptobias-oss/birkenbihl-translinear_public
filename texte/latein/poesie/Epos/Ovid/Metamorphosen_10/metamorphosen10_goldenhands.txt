(1)  Inde per inmēnsum croceō vēlātus amictū
(2)  aethera dīgreditur Ciconumque Hymenaeus ad ōrās
(3)  tendit et Orphēā nēquīquam vōce vocātur.
(4)  adfuit ille quidem, sed nec sollemnia verba
(5)  nec laetōs vultūs nec fēlīx attulit ōmen.
(6)  fax quoque, quam tenuit, lacrimōsō strīdula fūmō
(7)  usque fuit nūllōsque invēnit mōtibus ignēs.
(8)  exitus auspiciō gravior: nam nūpta per herbās
(9)  dum nova nāiadum turbā comitāta vagātur,
(10)  occidit in tālum serpentis dente receptō.
(11)  quam satis ad superās postquam Rhodopēius aurās
(12)  dēflēvit vātēs, nē nōn temptāret et umbrās,
(13)  ad Styga Taenariā est ausus dēscendere portā
(14)  perque levēs populōs simulācraque fūncta sepulcrō
(15)  Persephonēn adiit inamoenaque rēgna tenentem
(16)  umbrārum dominum pulsīsque ad carmina nervīs
(17)  sīc ait: 'ō positī sub terrā nūmina mundī,
(18)  in quem reccidimus, quicquid mortāle creāmur,
(19)  sī licet et falsī positīs ambāgibus ōris
(20)  vēra loquī sinitis, nōn hūc, ut opāca vidērem
(21)  Tartara, dēscendī, nec utī villōsa colubrīs
(22)  terna Medūsaeī vincīrem guttura mōnstrī:
(23)  causa viae est conjūnx, in quam calcāta venēnum
(24)  vīpera diffūdit crēscentēsque abstulit annōs.
(25)  posse patī voluī nec mē temptāsse negābō:
(26)  vīcit Amor. superā deus hic bene nōtus in ōrā est;
(27)  an sit et hīc, dubitō: sed et hīc tamen auguror esse,
(28)  fāmaque sī veteris nōn est mentīta rapīnae,
(29)  vōs quoque jūnxit Amor. per ego haec loca plēna timōris,
(30)  per Chaos hoc ingēns vastīque silentia rēgnī,
(31)  Eurydicēs, ōrō, properāta retexite fāta.
(32)  omnia dēbēmur vōbīs, paulumque morātī
(33)  sērius aut citius sēdem properāmus ad ūnam.
(34)  tendimus hūc omnēs, haec est domus ultima, vōsque
(35)  hūmānī generis longissima rēgna tenētis.
(36)  haec quoque, cum jūstōs mātūra perēgerit annōs,
(37)  jūris erit vestrī: prō mūnere poscimus ūsum;
(38)  quodsī fāta negant veniam prō conjuge, certum est
(39)  nōlle redīre mihī: lētō gaudēte duōrum.'
(40)  Tālia dīcentem nervōsque ad verba moventem
(41)  exsanguēs flēbant animae; nec Tantalus undam
(42)  captāvit refugam, stupuitque Ixīonis orbis,
(43)  nec carpsēre jecur volucrēs, urnīsque vacārunt
(44)  Bēlides, inque tuō sēdistī, Sīsyphe, saxō.
(45)  tunc prīmum lacrimīs victārum carmine fāma est
(46)  Eumenidum maduisse genās, nec rēgia conjūnx
(47)  sustinet ōrantī nec, quī regit īma, negāre,
(48)  Eurydicēnque vocant: umbrās erat illa recentēs
(49)  inter et incessit passū dē vulnere tardō.
(50)  hanc simul et lēgem Rhodopēius accipit hērōs,
(51)  nē flectat retrō sua lūmina, dōnec Avernās
(52)  exierit vallēs; aut inrita dōna futūra.
(53)  carpitur adclīvis per mūta silentia trāmes,
(54)  arduus, obscūrus, cālīgine dēnsus opācā,
(55)  nec procul āfuerunt tellūris margine summae:
(56)  hīc, nē dēficeret, metuēns avidusque videndī
(57)  flexit amāns oculōs, et prōtinus illa relāpsa est,
(58)  bracchiaque intendēns prēndīque et prēndere certāns
(59)  nīl nisi cēdentēs īnfēlīx arripit aurās.
(60)  jamque iterum moriēns nōn est dē conjuge quicquam
(61)  questa suō (quid enim nisi sē quererētur amātam?)
(62)  suprēmumque 'valē,' quod jam vix auribus ille
(63)  acciperet, dīxit revolūtaque rūrsus eōdem est.
(64)  Nōn aliter stupuit geminā nece conjugis Orpheus,
(65)  quam tria quī timidus, mediō portante catēnās,
(66)  colla canis vīdit, quem nōn pavor ante relīquit,
(67)  quam nātūra prior saxō per corpus obortō,
(68)  quīque in sē crīmen trāxit voluitque vidērī
(69)  Ōlenos esse nocēns, tūque, ō cōnfīsa figūrae,
(70)  īnfēlīx Lēthaea, tuae, jūnctissima quondam
(71)  pectora, nunc lapidēs, quōs ūmida sustinet Īdē.
(72)  ōrantem frūstrāque iterum trānsīre volentem
(73)  portitor arcuerat: septem tamen ille diēbus
(74)  squālidus in rīpā Cereris sine mūnere sēdit;
(75)  cūra dolorque animī lacrimaeque alimenta fuēre.
(76)  esse deōs Erebī crūdēlēs questus, in altam
(77)  sē recipit Rhodopēn pulsumque aquilōnibus Haemum.
(78)  Tertius aequoreīs inclūsum Piscibus annum
(79)  fīnierat Tītān, omnemque refūgerat Orpheus
(80)  fēmineam Venerem, seu quod male cesserat illī,
(81)  sīve fidem dederat; multās tamen ārdor habēbat
(82)  jungere sē vātī, multae doluēre repulsae.
(83)  ille etiam Thrācum populīs fuit auctor amōrem
(84)  in tenerōs trānsferre marēs citrāque juventam
(85)  aetātis breve vēr et prīmōs carpere flōrēs.
(86)  Collis erat collemque super plānissima campī
(87)  ārea, quam viridem faciēbant grāminis herbae:
(88)  umbra locō dēerat; quā postquam parte resēdit
(89)  dīs genitus vātēs et fīla sonantia mōvit,
(90)  umbra locō vēnit: nōn Chāonis āfuit arbor,
(91)  nōn nemus Hēliadum, nōn frondibus aesculus altīs,
(92)  nec tiliae mollēs, nec fāgus et innuba laurus,
(93)  et corylī fragilēs et fraxinus ūtilis hastīs
(94)  ēnōdisque abiēs curvātaque glandibus īlex
(95)  et platanus geniālis acerque colōribus inpār
(96)  amnicolaeque simul salicēs et aquātica lōtos
(97)  perpetuōque virēns buxum tenuēsque myrīcae
(98)  et bicolor myrtūs et bācīs caerula tīnus.
(99)  vōs quoque, flexipedēs hederae, vēnistis et ūnā
(100)  pampineae vītēs et amictae vītibus ulmī
(101)  ornīque et piceae pōmōque onerāta rubentī
(102)  arbutus et lentae, victōris praemia, palmae
(103)  et succīncta comās hirsūtaque vertice pīnus,
(104)  grāta deum mātrī, siquidem Cybelēius Attis
(105)  exuit hāc hominem truncōque indūruit illō.
(106)  Adfuit huic turbae mētās imitāta cupressus,
(107)  nunc arbor, puer ante deō dīlēctus ab illō,
(108)  quī citharam nervīs et nervīs temperat arcum.
(109)  namque sacer nymphīs Carthaea tenentibus arva
(110)  ingēns cervus erat, lātēque patentibus altās
(111)  ipse suō capitī praebēbat cornibus umbrās.
(112)  cornua fulgēbant aurō, dēmissaque in armōs
(113)  pendēbant teretī gemmāta monīlia collō.
(114)  bulla super frontem parvīs argentea lōrīs
(115)  vīncta movēbātur; parilēsque ex aere nitēbant
(116)  auribus ē geminīs circum cava tempora bācae;
(117)  isque metū vacuus nātūrālīque pavōre
(118)  dēpositō celebrāre domōs mulcendaque colla
(119)  quamlibet ignōtīs manibus praebēre solēbat.
(120)  sed tamen ante aliōs, Cēae pulcherrime gentis,
(121)  grātus erat, Cyparisse, tibī: tū pābula cervum
(122)  ad nova, tū liquidī dūcēbās fontis ad undam,
(123)  tū modo texēbās variōs per cornua flōrēs,
(124)  nunc eques in tergō residēns hūc laetus et illūc
(125)  mollia purpureīs frēnābās ōra capistrīs.
(126)  Aestus erat mediusque diēs, sōlisque vapōre
(127)  concava lītoreī fervēbant bracchia Cancrī:
(128)  fessus in herbōsā posuit sua corpora terrā
(129)  cervus et arboreā frīgus dūcēbat ab umbrā.
(130)  hunc puer inprūdēns jaculō Cyparissus acūtō
(131)  fīxit et, ut saevō morientem vulnere vīdit,
(132)  velle morī statuit, quae nōn sōlācia Phoebus
(133)  dīxit et, ut leviter prō māteriāque dolēret,
(134)  admonuit. gemit ille tamen mūnusque suprēmum
(135)  hoc petit ā superīs, ut tempore lūgeat omnī.
(136)  jamque per inmēnsōs ēgestō sanguine flētūs
(137)  in viridem vertī coepērunt membra colōrem,
(138)  et, modo quī niveā pendēbant fronte capillī,
(139)  horrida caesariēs fierī sūmptōque rigōre
(140)  sīdereum gracilī spectāre cacūmine caelum.
(141)  ingemuit trīstisque deus 'lūgēbere nōbīs
(142)  lūgēbisque aliōs aderisque dolentibus' inquit.
(143)  Tāle nemus vātēs attrāxerat inque ferārum
(144)  conciliō, medius turbae, volucrumque sedēbat.
(145)  ut satis inpulsās temptāvit pollice chordās
(146)  et sēnsit variōs, quamvīs dīversa sonārent,
(147)  concordāre modōs, hōc vōcem carmine mōvit:
(148)  'ab Jove, Mūsa parēns, (cēdunt Jovis omnia rēgnō)
(149)  carmina nostra movē! Jovis est mihi saepe potestās
(150)  dicta prius: cecinī plēctrō graviōre Gigantās
(151)  sparsaque Phlegraeīs victrīcia fulmina campīs.
(152)  nunc opus est leviōre lyrā, puerōsque canāmus
(153)  dīlēctōs superīs inconcessīsque puellās
(154)  ignibus attonitās meruisse libīdine poenam.
(155)  'Rēx superum Phrygiī quondam Ganymēdis amōre
(156)  ārsit, et inventum est aliquid, quod Juppiter esse,
(157)  quam quod erat, māllet. nūllā tamen ālite vertī
(158)  dignātur, nisi quae posset sua fulmina ferre.
(159)  nec mora, percussō mendācibus āere pennīs
(160)  abripit Īliadēn; quī nunc quoque pōcula miscet
(161)  invītāque Jovī nectar Jūnōne ministrat.
(162)  'Tē quoque, Amȳclīdē, posuisset in aethere Phoebus,
(163)  trīstia sī spatium pōnendī fāta dedissent.
(164)  quā licet, aeternus tamen es, quotiēnsque repellit
(165)  vēr hiemem, Piscīque Ariēs succēdit aquōsō,
(166)  tū totiēns oreris viridīque in caespite flōrēs.
(167)  tē meus ante omnēs genitor dīlēxit, et orbe
(168)  in mediō positī caruērunt praeside Delphī,
(169)  dum deus Eurōtān inmūnītamque frequentat
(170)  Spartēn, nec citharae nec sunt in honōre sagittae:
(171)  inmemor ipse suī nōn rētia ferre recūsat,
(172)  nōn tenuisse canēs, nōn per juga montis inīquī
(173)  īre comes, longāque alit adsuētūdine flammās.
(174)  jamque ferē medius Tītān venientis et actae
(175)  noctis erat spatiōque parī distābat utrimque,
(176)  corpora veste levant et sūcō pinguis olīvī
(177)  splendēscunt lātīque ineunt certāmina discī.
(178)  quem prius āeriās lībrātum Phoebus in aurās
(179)  mīsit et oppositās disjēcit pondere nūbēs;
(180)  reccidit in solidam longō post tempore terram
(181)  pondus et exhibuit jūnctam cum vīribus artem.
(182)  prōtinus inprūdēns āctusque cupīdine lūsūs
(183)  tollere Taenaridēs orbem properābat, at illum
(184)  dūra repercussō subjēcit verbere tellūs
(185)  in vultūs, Hyacinthe, tuōs. expalluit aequē
(186)  quam puer ipse deus conlāpsōsque excipit artūs,
(187)  et modo tē refovet, modo trīstia vulnera siccat,
(188)  nunc animam admōtīs fugientem sustinet herbīs.
(189)  nīl prōsunt artēs: erat inmedicābile vulnus.
(190)  ut, sīquis violās riguōve papāvera in hortō
(191)  līliaque īnfringat fulvīs horrentia linguīs,
(192)  marcida dēmittant subitō caput illa gravātum
(193)  nec sē sustineant spectentque cacūmine terram:
(194)  sīc vultus moriēns jacet et dēfecta vigōre
(195)  ipsa sibi est onerī cervīx umerōque recumbit.
(196)  "lāberis, Oebalidē, prīmā fraudāte juventā,"
(197)  Phoebus ait "videōque tuum, mea crīmina, vulnus.
(198)  tū dolor es facinusque meum: mea dextera lētō
(199)  īnscrībenda tuō est. ego sum tibi fūneris auctor.
(200)  quae mea culpa tamen, nisi sī lūsisse vocārī
(201)  culpa potest, nisi culpa potest et amāsse vocārī?
(202)  atque utinam tēcumque morī vītamque licēret
(203)  reddere! quod quoniam fātālī lēge tenēmur,
(204)  semper eris mēcum memorīque haerēbis in ōre.
(205)  tē lyra pulsa manū, tē carmina nostra sonābunt,
(206)  flōsque novus scrīptō gemitūs imitābere nostrōs.
(207)  tempus et illud erit, quō sē fortissimus hērōs
(208)  addat in hunc flōrem foliōque legātur eōdem."
(209)  tālia dum vērō memorantur Apollinis ōre,
(210)  ecce cruor, quī fūsus humō signāverat herbās,
(211)  dēsinit esse cruor, Tyriōque nitentior ostrō
(212)  flōs oritur fōrmamque capit, quam līlia, sī nōn
(213)  purpureus color hīs, argenteus esset in illīs.
(214)  nōn satis hoc Phoebō est (is enim fuit auctor honōris):
(215)  ipse suōs gemitūs foliīs īnscrībit, et AI AI
(216)  flōs habet īnscrīptum, fūnestaque littera ducta est.
(217)  nec genuisse pudet Spartēn Hyacinthon: honorque
(218)  dūrat in hoc aevī, celebrandaque mōre priōrum
(219)  annua praelātā redeunt Hyacinthia pompā.
(220)  'At sī forte rogēs fēcundam Amathūnta metallīs,
(221)  an genuisse velit Prōpoetidas, abnuat aequē
(222)  atque illōs, geminō quondam quibus aspera cornū
(223)  frōns erat, unde etiam nōmen trāxēre Cerastae.
(224)  ante forēs hōrum stābat Jovis Hospitis āra;
(225)  ignārus sceleris quam sīquis sanguine tīnctam
(226)  advena vīdisset, mactātōs crēderet illīc
(227)  lactantēs vitulōs Amathūsiacāsque bidentēs:
(228)  hospes erat caesus! sacrīs offēnsa nefandīs
(229)  ipsa suās urbēs Ophiūsiaque arva parābat
(230)  dēserere alma Venus. "sed quid loca grāta, quid urbēs
(231)  peccāvēre meae? quod" dīxit "crīmen in illīs?
(232)  exiliō poenam potius gēns inpia pendat
(233)  vel nece vel sīquid medium est mortisque fugaeque.
(234)  idque quid esse potest, nisi versae poena figūrae?"
(235)  dum dubitat, quō mūtet eōs, ad cornua vultum
(236)  flexit et admonita est haec illīs posse relinquī
(237)  grandiaque in torvōs trānsfōrmat membra juvencōs.
(238)  'Sunt tamen obscēnae Venerem Propoētides ausae
(239)  esse negāre deam; prō quō sua nūminis īrā
(240)  corpora cum fāmā prīmae vulgāsse feruntur,
(241)  utque pudor cessit, sanguisque indūruit ōris,
(242)  in rigidum parvō silicem discrīmine versae.
(243)  'Quās quia Pygmaliōn aevum per crīmen agentēs
(244)  vīderat, offēnsus vitiīs, quae plūrima mentī
(245)  fēmineae nātūra dedit, sine conjuge caelebs
(246)  vīvēbat thalamīque diū cōnsorte carēbat.
(247)  intereā niveum mīrā fēlīciter arte
(248)  sculpsit ebur fōrmamque dedit, quā fēmina nāscī
(249)  nūlla potest, operisque suī concēpit amōrem.
(250)  virginis est vērae faciēs, quam vīvere crēdās,
(251)  et, sī nōn obstet reverentia, velle movērī:
(252)  ars adeō latet arte suā. mīrātur et haurit
(253)  pectore Pygmaliōn simulātī corporis ignēs.
(254)  saepe manūs operī temptantēs admovet, an sit
(255)  corpus an illud ebur, nec adhūc ebur esse fatētur.
(256)  ōscula dat reddīque putat loquiturque tenetque
(257)  et crēdit tāctīs digitōs īnsīdere membrīs
(258)  et metuit, pressōs veniat nē līvor in artūs,
(259)  et modo blanditiās adhibet, modo grāta puellīs
(260)  mūnera fert illī conchās teretēsque lapillōs
(261)  et parvās volucrēs et flōrēs mīlle colōrum
(262)  līliaque pictāsque pilās et ab arbore lāpsās
(263)  Hēliadum lacrimās; ōrnat quoque vestibus artūs,
(264)  dat digitīs gemmās, dat longa monīlia collō,
(265)  aure levēs bācae, redimīcula pectore pendent:
(266)  cūncta decent; nec nūda minus fōrmōsa vidētur.
(267)  conlocat hanc strātīs conchā Sīdōnide tīnctīs
(268)  adpellatque torī sociam adclīnātaque colla
(269)  mollibus in plūmīs, tamquam sēnsūra, repōnit.
(270)  'Fēsta diēs Veneris tōtā celeberrima Cyprō
(271)  vēnerat, et pandīs inductae cornibus aurum
(272)  conciderant ictae niveā cervīce juvencae,
(273)  tūraque fūmābant, cum mūnere fūnctus ad ārās
(274)  cōnstitit et timidē "sī, dī, dare cūncta potestis,
(275)  sit conjūnx, optō," nōn ausus "eburnea virgō"
(276)  dīcere, Pygmaliōn "similis mea" dīxit "eburnae."
(277)  sēnsit, ut ipsa suīs aderat Venus aurea fēstīs,
(278)  vōta quid illa velint et, amīcī nūminis ōmen,
(279)  flamma ter accēnsa est apicemque per āera dūxit.
(280)  ut rediit, simulācra suae petit ille puellae
(281)  incumbēnsque torō dedit ōscula: vīsa tepēre est;
(282)  admovet ōs iterum, manibus quoque pectora temptat:
(283)  temptātum mollēscit ebur positōque rigōre
(284)  subsīdit digitīs cēditque, ut Hymettia sōle
(285)  cēra remollēscit tractātaque pollice multās
(286)  flectitur in faciēs ipsōque fit ūtilis ūsū.
(287)  dum stupet et dubiē gaudet fallīque verētur,
(288)  rūrsus amāns rūrsusque manū sua vōta retractat.
(289)  corpus erat! saliunt temptātae pollice vēnae.
(290)  tum vērō Paphius plēnissima concipit hērōs
(291)  verba, quibus Venerī grātēs agat, ōraque tandem
(292)  ōre suō nōn falsa premit, dataque ōscula virgō
(293)  sēnsit et ērubuit timidumque ad lūmina lūmen
(294)  attollēns pariter cum caelō vīdit amantem.
(295)  conjugiō, quod fēcit, adest dea, jamque coāctīs
(296)  cornibus in plēnum noviēns lūnāribus orbem
(297)  illa Paphon genuit, dē quā tenet īnsula nōmen.
(298)  'Ēditus hāc ille est, quī sī sine prōle fuisset,
(299)  inter fēlīcēs Cinyrās potuisset habērī.
(300)  dīra canam; procul hinc nātae, procul este parentēs
(301)  aut, mea sī vestrās mulcēbunt carmina mentēs,
(302)  dēsit in hāc mihi parte fidēs, nec crēdite factum,
(303)  vel, sī crēdētis, factī quoque crēdite poenam.
(304)  sī tamen admissum sinit hoc nātūra vidērī,
(305)  [gentibus Ismariīs et nostrō grātulor orbī,]
(306)  grātulor huic terrae, quod abest regiōnibus illīs,
(307)  quae tantum genuēre nefās: sit dīves amōmō
(308)  cinnamaque costumque suum sūdātaque lignō
(309)  tūra ferat flōrēsque aliōs Panchāia tellūs,
(310)  dum ferat et murram: tantī nova nōn fuit arbor.
(311)  ipse negat nocuisse tibī sua tēla Cupīdō,
(312)  Myrrha, facēsque suās ā crīmine vindicat istō;
(313)  stīpite tē Stygiō tumidīsque adflāvit echidnīs
(314)  ē tribus ūna soror: scelus est ōdisse parentem,
(315)  hic amor est odiō majus scelus. undique lectī
(316)  tē cupiunt procerēs, tōtōque Oriente juventus
(317)  ad thalamī certāmen adest: ex omnibus ūnum
(318)  ēlige, Myrrha, virum, dum nē sit in omnibus ūnus.
(319)  illa quidem sentit foedōque repugnat amōrī
(320)  et sēcum "quō mente feror? quid mōlior?" inquit
(321)  "dī, precor, et pietās sacrātaque jūra parentum,
(322)  hoc prohibēte nefās scelerīque resistite nostrō,
(323)  sī tamen hoc scelus est. sed enim damnāre negātur
(324)  hanc Venerem pietās: coeuntque animālia nūllō
(325)  cētera dīlēctū, nec habētur turpe juvencae
(326)  ferre patrem tergō, fit equō sua fīlia conjūnx,
(327)  quāsque creāvit init pecudēs caper, ipsaque, cujus
(328)  sēmine concepta est, ex illō concipit āles.
(329)  fēlīcēs, quibus ista licent! hūmāna malignās
(330)  cūra dedit lēgēs, et quod nātūra remittit,
(331)  invida jūra negant. gentēs tamen esse feruntur,
(332)  in quibus et nātō genetrīx et nāta parentī
(333)  jungitur, et pietās geminātō crēscit amōre.
(334)  mē miseram, quod nōn nāscī mihi contigit illīc,
(335)  fortūnāque locī laedor! quid in ista revolvor?
(336)  spēs interdictae, discēdite! dignus amārī
(337)  ille, sed ut pater, est. ergō, sī fīlia magnī
(338)  nōn essem Cinyrae, Cinyrae concumbere possem:
(339)  nunc, quia jam meus est, nōn est meus, ipsaque damnō
(340)  est mihi proximitās: aliēna potentior essem.
(341)  īre libet procul hinc patriaeque relinquere fīnēs,
(342)  dum scelus effugiam; retinet malus ārdor euntem,
(343)  ut praesēns spectem Cinyrān tangamque loquarque
(344)  ōsculaque admoveam, sī nīl concēditur ultrā.
(345)  ultrā autem spērāre aliquid potes, inpia virgō?
(346)  et quot cōnfundās et jūra et nōmina, sentīs?
(347)  tūne eris et mātris paelex et adultera patris?
(348)  tūne soror nātī genetrīxque vocābere frātris?
(349)  nec metuēs ātrō crīnītās angue sorōrēs,
(350)  quās facibus saevīs oculōs atque ōra petentēs
(351)  noxia corda vident? at tū, dum corpore nōn es
(352)  passa nefās, animō nē concipe nēve potentis
(353)  concubitū vetitō nātūrae pollue foedus!
(354)  velle putā: rēs ipsa vetat; pius ille memorque est
(355)  mōris et ō vellem similis furor esset in illō!"
(356)  'Dīxerat, at Cinyrās, quem cōpia digna procōrum,
(357)  quid faciat, dubitāre facit, scītātur ab ipsā,
(358)  nōminibus dictīs, cujus velit esse marītī;
(359)  illa silet prīmō patriīsque in vultibus haerēns
(360)  aestuat et tepidō suffundit lūmina rōre.
(361)  virgineī Cinyrās haec crēdēns esse timōris,
(362)  flēre vetat siccatque genās atque ōscula jungit;
(363)  Myrrha datīs nimium gaudet cōnsultaque, quālem
(364)  optet habēre virum, "similem tibi" dīxit; at ille
(365)  nōn intellēctam vōcem conlaudat et "ēsto
(366)  tam pia semper" ait. pietātis nōmine dictō
(367)  dēmīsit vultūs sceleris sibi cōnscia virgō.
(368)  'Noctis erat medium, cūrāsque et corpora somnus
(369)  solverat; at virgō Cinyrēia pervigil ignī
(370)  carpitur indomitō furiōsaque vōta retractat
(371)  et modo dēspērat, modo vult temptāre, pudetque
(372)  et cupit, et, quid agat, nōn invenit, utque secūrī
(373)  saucia trabs ingēns, ubi plāga novissima restat,
(374)  quō cadat, in dubiō est omnīque ā parte timētur,
(375)  sīc animus variō labefactus vulnere nūtat
(376)  hūc levis atque illūc mōmentaque sūmit utrōque,
(377)  nec modus aut requiēs, nisi mors, reperītur amōris.
(378)  mors placet. ērigitur laqueōque innectere faucēs
(379)  dēstinat et zōnā summō dē poste revīnctā
(380)  "cāre, valē, Cinyrā, causam tē intellege mortis!"
(381)  dīxit et aptābat pallentī vincula collō.
(382)  'Murmura verbōrum fīdās nūtrīcis ad aurēs
(383)  pervēnisse ferunt līmen servantis alumnae.
(384)  surgit anus reseratque forēs mortisque parātae
(385)  īnstrūmenta vidēns spatiō conclāmat eōdem
(386)  sēque ferit scinditque sinūs ēreptaque collō
(387)  vincula dīlaniat; tum dēnique flēre vacāvit,
(388)  tum dare conplexus laqueīque requīrere causam.
(389)  mūta silet virgō terramque inmōta tuētur
(390)  et dēprēnsa dolet tardae cōnāmina mortis.
(391)  īnstat anus cānōsque suōs et inānia nūdāns
(392)  ūbera per cūnās alimentaque prīma precātur,
(393)  ut sibi committat, quicquid dolet. illa rogantem
(394)  āversāta gemit; certa est exquīrere nūtrīx
(395)  nec sōlam spondēre fidem. "dīc" inquit "opemque
(396)  mē sine ferre tibī: nōn est mea pigra senectūs.
(397)  seu furor est, habeō, quae carmine sānet et herbīs;
(398)  sīve aliquis nocuit, magicō lūstrābere rītū;
(399)  īra deum sīve est, sacrīs plācābilis īra.
(400)  quid rear ulterius? certē fortūna domusque
(401)  sospes et in cursū est: vīvunt genetrīxque paterque."
(402)  Myrrha patre audītō suspīria dūxit ab īmō
(403)  pectore; nec nūtrīx etiamnum concipit ūllum
(404)  mente nefās aliquemque tamen praesentit amōrem;
(405)  prōpositīque tenāx, quodcumque est, ōrat, ut ipsī
(406)  indicet, et gremiō lacrimantem tollit anīlī
(407)  atque ita conplectēns īnfirmīs membra lacertīs
(408)  "sēnsimus," inquit "amās! et in hōc mea (pōne timōrem)
(409)  sēdulitās erit apta tibī, nec sentiet umquam
(410)  hoc pater." exiluit gremiō furibunda torumque
(411)  ōre premēns "discēde, precor, miserōque pudōrī
(412)  parce!" ait; īnstantī "discēde, aut dēsine" dīxit
(413)  "quaerere, quid doleam! scelus est, quod scīre labōrās."
(414)  horret anus tremulāsque manūs annīsque metūque
(415)  tendit et ante pedēs supplex prōcumbit alumnae
(416)  et modo blandītur, modo, sī nōn cōnscia fīat,
(417)  terret et indicium laqueī coeptaeque minātur
(418)  mortis et officium commissō spondet amōrī.
(419)  extulit illa caput lacrimīsque inplēvit obortīs
(420)  pectora nūtrīcis cōnātaque saepe fatērī
(421)  saepe tenet vōcem pudibundaque vestibus ōra
(422)  tēxit et "ō" dīxit "fēlīcem conjuge mātrem!"
(423)  hāctenus, et gemuit. gelidus nūtrīcis in artūs
(424)  ossaque (sēnsit enim) penetrat tremor, albaque tōtō
(425)  vertice cānitiēs rigidīs stetit hirta capillīs,
(426)  multaque, ut excuteret dīrōs, sī posset, amōrēs,
(427)  addidit. at virgō scit sē nōn falsa monērī;
(428)  certa morī tamen est, sī nōn potiātur amōre.
(429)  "vīve," ait haec, "potiēre tuō" et, nōn ausa "parente"
(430)  dīcere, conticuit prōmissaque nūmine firmat.
(431)  'Fēsta piae Cereris celebrābant annua mātrēs
(432)  illa, quibus niveā vēlātae corpora veste
(433)  prīmitiās frūgum dant spīcea serta suārum
(434)  perque novem noctēs venerem tāctūsque virīlēs
(435)  in vetitīs numerant: turbā Cenchrēis in illā
(436)  rēgis adest conjūnx arcānaque sacra frequentat.
(437)  ergō lēgitimā vacuus dum conjuge lēctus,
(438)  nacta gravem vīnō Cinyrān male sēdula nūtrīx,
(439)  nōmine mentītō vērōs expōnit amōrēs
(440)  et faciem laudat; quaesītīs virginis annīs
(441)  "pār" ait "est Myrrhae." quam postquam addūcere jussa est
(442)  utque domum rediit, "gaudē, mea" dīxit "alumna:
(443)  vīcimus!" īnfēlīx nōn tōtō pectore sentit
(444)  laetitiam virgō, praesāgaque pectora maerent,
(445)  sed tamen et gaudet: tanta est discordia mentis.
(446)  'Tempus erat, quō cūncta silent, interque triōnēs
(447)  flexerat oblīquō plaustrum tēmōne Boōtēs:
(448)  ad facinus venit illa suum; fugit aurea caelō
(449)  lūna, tegunt nigrae latitantia sīdera nūbēs;
(450)  nox caret igne suō; prīmus tegis, Īcare, vultūs,
(451)  Ērigonēque piō sacrāta parentis amōre.
(452)  ter pedis offēnsī signō est revocāta, ter ōmen
(453)  fūnereus būbō lētālī carmine fēcit:
(454)  it tamen, et tenebrae minuunt noxque ātra pudōrem;
(455)  nūtrīcisque manum laevā tenet, altera mōtū
(456)  caecum iter explōrat. thalamī jam līmina tangit,
(457)  jamque forēs aperit, jam dūcitur intus: at illī
(458)  poplite succiduō genua intremuēre, fugitque
(459)  et color et sanguis, animusque relinquit euntem.
(460)  quōque suō propior scelerī est, magis horret, et ausī
(461)  paenitet, et vellet nōn cognita posse revertī.
(462)  cūnctantem longaeva manū dēdūcit et altō
(463)  admōtam lectō cum trāderet "accipe," dīxit,
(464)  "ista tua est, Cinyrā" dēvōtaque corpora jūnxit.
(465)  accipit obscēnō genitor sua vīscera lectō
(466)  virgineōsque metūs levat hortāturque timentem.
(467)  forsitan aetātis quoque nōmine "fīlia" dīxit,
(468)  dīxit et illa "pater," scelerī nē nōmina dēsint.
(469)  'Plēna patris thalamīs excēdit et inpia dīrō
(470)  sēmina fert uterō conceptaque crīmina portat.
(471)  postera nox facinus geminat, nec fīnis in illā est,
(472)  cum tandem Cinyrās, avidus cognōscere amantem
(473)  post tot concubitūs, inlātō lūmine vīdit
(474)  et scelus et nātam verbīsque dolōre retentīs
(475)  pendentī nitidum vāgīnā dēripit ēnsem;
(476)  Myrrha fugit: tenebrīsque et caecae mūnere noctis
(477)  intercepta necī est lātōsque vagāta per agrōs
(478)  palmiferōs Arabās Panchaeaque rūra relinquit
(479)  perque novem errāvit redeuntis cornua lūnae,
(480)  cum tandem terrā requiēvit fessa Sabaeā;
(481)  vixque uterī portābat onus. tum nescia vōtī
(482)  atque inter mortisque metūs et taedia vītae
(483)  est tālēs conplexa precēs: "ō sīqua patētis
(484)  nūmina cōnfessīs, meruī nec trīste recūsō
(485)  supplicium, sed nē violem vīvōsque superstes
(486)  mortuaque exstīnctōs, ambōbus pellite rēgnīs
(487)  mūtātaeque mihī vītamque necemque negātē!"
(488)  nūmen cōnfessīs aliquod patet: ultima certē
(489)  vōta suōs habuēre deōs. nam crūra loquentis
(490)  terra supervēnit, ruptōsque oblīqua per unguēs
(491)  porrigitur rādīx, longī firmāmina truncī,
(492)  ossaque rōbur agunt, mediāque manente medullā
(493)  sanguis it in sūcōs, in magnōs bracchia rāmōs,
(494)  in parvōs digitī, dūrātur cortice pellis.
(495)  jamque gravem crēscēns uterum praestrīnxerat arbor
(496)  pectoraque obruerat collumque operīre parābat:
(497)  nōn tulit illa moram venientīque obvia lignō
(498)  subsēdit mersitque suōs in cortice vultūs.
(499)  quae quamquam āmīsit veterēs cum corpore sēnsūs,
(500)  flet tamen, et tepidae mānant ex arbore guttae.
(501)  est honor et lacrimīs, stillātaque rōbore murra
(502)  nōmen erīle tenet nūllōque tacēbitur aevō.
(503)  'At male conceptus sub rōbore crēverat īnfāns
(504)  quaerēbatque viam, quā sē genetrīce relictā
(505)  exsereret; mediā gravidus tumet arbore venter.
(506)  tendit onus mātrem; neque habent sua verba dolōrēs,
(507)  nec Lūcīna potest parientis vōce vocārī.
(508)  nītentī tamen est similis curvātaque crēbrōs
(509)  dat gemitūs arbor lacrimīsque cadentibus ūmet.
(510)  cōnstitit ad rāmōs mītis Lūcīna dolentēs
(511)  admōvitque manūs et verba puerpera dīxit:
(512)  arbor agit rīmās et fissā cortice vīvum
(513)  reddit onus, vāgitque puer; quem mollibus herbīs
(514)  nāides inpositum lacrimīs ūnxēre parentis.
(515)  laudāret faciem Līvor quoque; quālia namque
(516)  corpora nūdōrum tabulā pinguntur Amōrum,
(517)  tālis erat, sed, nē faciat discrīmina cultus,
(518)  aut huic adde levēs, aut illīs dēme pharetrās.
(519)  'Lābitur occultē fallitque volātilis aetās,
(520)  et nihil est annīs vēlōcius: ille sorōre
(521)  nātus avōque suō, quī conditus arbore nūper,
(522)  nūper erat genitus, modo fōrmōsissimus īnfāns,
(523)  jam juvenis, jam vir, jam sē fōrmōsior ipsō est,
(524)  jam placet et Venerī mātrisque ulcīscitur ignēs.
(525)  namque pharetrātus dum dat puer ōscula mātrī,
(526)  īnscius exstantī dēstrīnxit harundine pectus;
(527)  laesa manū nātum dea reppulit: altius āctum
(528)  vulnus erat speciē prīmōque fefellerat ipsam.
(529)  capta virī fōrmā nōn jam Cytherēia cūrat
(530)  lītora, nōn altō repetit Paphon aequore cīnctam
(531)  piscōsamque Cnidon gravidamve Amathūnta metallīs;
(532)  abstinet et caelō: caelō praefertur Adōnis.
(533)  hunc tenet, huic comes est adsuētaque semper in umbrā
(534)  indulgēre sibī fōrmamque augēre colendō
(535)  per juga, per silvās dūmōsaque saxa vagātur
(536)  fīne genus vestem rītū succīncta Diānae
(537)  hortāturque canēs tūtaeque animālia praedae,
(538)  aut prōnōs leporēs aut celsum in cornua cervum
(539)  aut agitat dammās; ā fortibus abstinet aprīs
(540)  raptōrēsque lupōs armātōsque unguibus ursōs
(541)  vītat et armentī saturātōs caede leōnēs.
(542)  tē quoque, ut hōs timeās, sīquid prōdesse monendō
(543)  possit, Adōni, monet, "fortis" que "fugācibus ēsto"
(544)  inquit; "in audācēs nōn est audācia tūta.
(545)  parce meō, juvenis, temerārius esse perīclō,
(546)  nēve ferās, quibus arma dedit nātūra, lacesse,
(547)  stet mihi nē magnō tua glōria. nōn movet aetās
(548)  nec faciēs nec quae Venerem mōvēre, leōnēs
(549)  saetigerōsque suēs oculōsque animōsque ferārum.
(550)  fulmen habent ācrēs in aduncīs dentibus aprī,
(551)  impetus est fulvīs et vasta leōnibus īra,
(552)  invīsumque mihī genus est." quae causa, rogantī
(553)  "dīcam," ait "et veteris mōnstrum mīrābere culpae.
(554)  sed labor īnsolitus jam mē lassāvit, et, ecce,
(555)  opportūna suā blandītur pōpulus umbrā,
(556)  datque torum caespes: libet hāc requiēscere tēcum"
(557)  (et requiēvit) "humō" pressitque et grāmen et ipsum
(558)  inque sinū juvenis positā cervīce reclīnis
(559)  sīc ait ac mediīs interserit ōscula verbīs:
(560)  '"Forsitan audierīs aliquam certāmine cursūs
(561)  vēlōcēs superāsse virōs: nōn fābula rūmor
(562)  ille fuit; superābat enim. nec dīcere possēs,
(563)  laude pedum fōrmaene bonō praestantior esset.
(564)  scītantī deus huic dē conjuge 'conjuge' dīxit
(565)  'nīl opus est, Atalanta, tibī: fuge conjugis ūsum.
(566)  nec tamen effugiēs tēque ipsā vīva carēbis.'
(567)  territa sorte deī per opācās innuba silvās
(568)  vīvit et īnstantem turbam violenta procōrum
(569)  condiciōne fugat, nec 'sum potiunda, nisi' inquit
(570)  'victa prius cursū. pedibus contendite mēcum:
(571)  praemia vēlōcī conjūnx thalamīque dabuntur,
(572)  mors pretium tardīs: ea lēx certāminis estō.'
(573)  illa quidem inmītis, sed (tanta potentia fōrmae est)
(574)  vēnit ad hanc lēgem temerāria turba procōrum.
(575)  sēderat Hippomenēs cursūs spectātor inīquī
(576)  et 'petitur cuiquam per tanta perīcula conjūnx?'
(577)  dīxerat ac nimiōs juvenum damnārat amōrēs;
(578)  ut faciem et positō corpus vēlāmine vīdit,
(579)  quāle meum, vel quāle tuum, sī fēmina fīās,
(580)  obstipuit tollēnsque manūs 'ignōscite,' dīxit
(581)  'quōs modo culpāvī! nōndum mihi praemia nōta,
(582)  quae peterētis, erant.' laudandō concipit ignēs
(583)  et, nē quis juvenum currat vēlōcius, optat
(584)  invidiāque timet. 'sed cūr certāminis hujus
(585)  intemptāta mihī fortūna relinquitur?' inquit
(586)  'audentēs deus ipse juvat!' dum tālia sēcum
(587)  exigit Hippomenēs, passū volat ālite virgō.
(588)  quae quamquam Scythicā nōn sētius īre sagittā
(589)  Āoniō vīsa est juvenī, tamen ille decōrem
(590)  mīrātur magis: et cursus facit ipse decōrem.
(591)  aura refert ablāta citīs tālāria plantīs,
(592)  tergaque jactantur crīnēs per eburnea, quaeque
(593)  poplitibus suberant pictō genuālia limbō;
(594)  inque puellārī corpus candōre rubōrem
(595)  trāxerat, haud aliter, quam cum super ātria vēlum
(596)  candida purpureum simulātās īnficit umbrās.
(597)  dum notat haec hospes, dēcursa novissima mēta est,
(598)  et tegitur fēstā victrīx Atalanta corōnā.
(599)  dant gemitum victi penduntque ex foedere poenās.
(600)  '"Nōn tamen ēventū juvenis dēterritus hōrum
(601)  cōnstitit in mediō vultūque in virgine fīxō
(602)  'quid facilem titulum superandō quaeris inertēs?
(603)  mēcum cōnfer' ait. 'seu mē fortūna potentem
(604)  fēcerit, ā tantō nōn indignābere vincī:
(605)  namque mihī genitor Megareus Onchēstius, illī
(606)  est Neptūnus avus, pronepōs ego rēgis aquārum,
(607)  nec virtūs citrā genus est; seu vincar, habēbis
(608)  Hippomenē victō magnum et memorābile nōmen.'
(609)  tālia dīcentem mollī Schoenēia vultū
(610)  aspicit et dubitat, superārī an vincere mālit,
(611)  atque ita 'quis deus hunc fōrmōsīs' inquit 'inīquus
(612)  perdere vult cāraeque jubet discrīmine vītae
(613)  conjugium petere hoc? nōn sum, mē jūdice, tantī.
(614)  nec fōrmā tangor, (poteram tamen hāc quoque tangī)
(615)  sed quod adhūc puer est; nōn mē movet ipse, sed aetās.
(616)  quid, quod inest virtūs et mēns interrita lētī?
(617)  quid, quod ab aequoreā numerātur orīgine quārtus?
(618)  quid, quod amat tantīque putat cōnūbia nostra,
(619)  ut pereat, sī mē fors illī dūra negārit?
(620)  dum licet, hospes, abī thalamōsque relinque cruentōs.
(621)  conjugium crūdēle meum est, tibi nūbere nūlla
(622)  nōlet, et optārī potes ā sapiente puellā.
(623)  cūr tamen est mihi cūra tuī tot jam ante perēmptīs?
(624)  vīderit! intereat, quoniam tot caede procōrum
(625)  admonitus nōn est agiturque in taedia vītae.
(626)  occidet hic igitur, voluit quia vīvere mēcum,
(627)  indignamque necem pretium patiētur amōris?
(628)  nōn erit invidiae victōria nostra ferendae.
(629)  sed nōn culpa mea est! utinam dēsistere vellēs,
(630)  aut, quoniam es dēmēns, utinam vēlōcior essēs!
(631)  at quam virgineus puerīlī vultus in ōre est!
(632)  ā! miser Hippomenē, nōllem tibi vīsa fuissem!
(633)  vīvere dignus erās. quodsī fēlīcior essem,
(634)  nec mihi conjugium fāta inportūna negārent,
(635)  ūnus erās, cum quō sociāre cubīlia vellem.'
(636)  dīxerat, utque rudis prīmōque cupīdine tācta,
(637)  quod facit, ignōrāns amat et nōn sentit amōrem.
(638)  '"Jam solitōs poscunt cursūs populusque paterque,
(639)  cum mē sollicitā prōlēs Neptūnia vōce
(640)  invocat Hippomenēs 'Cytherēa,' que 'conprecor, ausīs
(641)  adsit' ait 'nostrīs et quōs dedit, adjuvet ignēs.'
(642)  dētulit aura precēs ad mē nōn invida blandās:
(643)  mōtaque sum, fateor, nec opis mora longa dabātur.
(644)  est ager, indigenae Tamasēnum nōmine dīcunt,
(645)  tellūris Cypriae pars optima, quem mihi prīscī
(646)  sacrāvēre senēs templīsque accēdere dōtem
(647)  hanc jussēre meīs; mediō nitet arbor in arvō,
(648)  fulva comās, fulvō rāmīs crepitantibus aurō:
(649)  hinc tria forte meā veniēns dēcerpta ferēbam
(650)  aurea pōma manū nūllīque videnda nisi ipsī
(651)  Hippomenēn adiī docuīque, quis ūsus in illīs.
(652)  signa tubae dederant, cum carcere prōnus uterque
(653)  ēmicat et summam celerī pede lībat harēnam:
(654)  posse putēs illōs siccō freta rādere passū
(655)  et segetis cānae stantēs percurrere aristās.
(656)  adiciunt animōs juvenī clāmorque favorque
(657)  verbaque dīcentum 'nunc, nunc incumbere tempus!
(658)  Hippomenē, properā! nunc vīribus ūtere tōtīs!
(659)  pelle moram: vincēs!' dubium, Megarēius hērōs
(660)  gaudeat an virgō magis hīs Schoenēia dictīs.
(661)  ō quotiēns, cum jam posset trānsīre, morāta est
(662)  spectātōsque diū vultūs invīta relīquit!
(663)  āridus ē lassō veniēbat anhēlitus ōre,
(664)  mētaque erat longē: tum dēnique dē tribus ūnum
(665)  fētibus arboreīs prōlēs Neptūnia mīsit.
(666)  obstipuit virgō nitidīque cupīdine pōmī
(667)  dēclīnat cursūs aurumque volūbile tollit;
(668)  praeterit Hippomenēs: resonant spectācula plausū.
(669)  illa moram celerī cessātaque tempora cursū
(670)  corrigit atque iterum juvenem post terga relinquit:
(671)  et rūrsus pōmī jactū remorāta secundī
(672)  cōnsequitur trānsitque virum. pars ultima cursūs
(673)  restābat; 'nunc' inquit 'ades, dea mūneris auctor!'
(674)  inque latus campī, quō tardius illa redīret,
(675)  jēcit ab oblīquō nitidum juvenāliter aurum.
(676)  an peteret, virgō vīsa est dubitāre: coēgī
(677)  tollere et adjēcī sublātō pondera mālō
(678)  inpediīque oneris pariter gravitāte morāque,
(679)  nēve meus sermō cursū sit tardior ipsō,
(680)  praeterita est virgō: dūxit sua praemia victor.
(681)  '"Dignane, cui grātēs ageret, cui tūris honōrem
(682)  ferret, Adōni, fuī? nec grātēs inmemor ēgit,
(683)  nec mihi tūra dedit. subitam convertor in īram,
(684)  contemptūque dolēns, nē sim spernenda futūrīs,
(685)  exemplō caveō mēque ipsa exhortor in ambōs:
(686)  templa, deum Mātrī quae quondam clārus Echīōn
(687)  fēcerat ex vōtō, nemorōsīs abdita silvīs,
(688)  trānsībant, et iter longum requiēscere suāsit;
(689)  illīc concubitūs intempestīva cupīdō
(690)  occupat Hippomenēn ā nūmine concita nostrō.
(691)  lūminis exiguī fuerat prope templa recessus
(692)  spēluncae similis, nātīvō pūmice tēctus,
(693)  rēligiōne sacer prīsca, quō multa sacerdōs
(694)  lignea contulerat veterum simulācra deōrum;
(695)  hunc init et vetitō temerat sacrāria probrō.
(696)  sacra retorsērunt oculōs, turrītaque Māter
(697)  an Stygiā sontēs dubitāvit mergeret undā:
(698)  poena levis vīsa est; ergō modo lēvia fulvae
(699)  colla jubae vēlant, digitī curvantur in unguēs,
(700)  ex umerīs armī fīunt, in pectora tōtum
(701)  pondus abit, summae caudā verruntur harēnae;
(702)  īram vultus habet, prō verbīs murmura reddunt,
(703)  prō thalamīs celebrant silvās aliīsque timendī
(704)  dente premunt domitō Cybelēia frēna leōnēs.
(705)  hōs tū, cāre mihī, cumque hīs genus omne ferārum,
(706)  quod nōn terga fugae, sed pugnae pectora praebet,
(707)  effuge, nē virtūs tua sit damnōsa duōbus!"
(708)  'Illa quidem monuit jūnctīsque per āera cycnīs
(709)  carpit iter, sed stat monitīs contrāria virtūs.
(710)  forte suem latebrīs vestīgia certa secūtī
(711)  excīvēre canēs, silvīsque exīre parantem
(712)  fīxerat oblīquō juvenis Cinyrēius ictū:
(713)  prōtinus excussit pandō vēnābula rōstrō
(714)  sanguine tīncta suō trepidumque et tūta petentem
(715)  trux aper īnsequitur tōtōsque sub inguine dentēs
(716)  abdidit et fulvā moribundum strāvit harēnā.
(717)  vecta levī currū mediās Cytherēa per aurās
(718)  Cypron olōrīnīs nōndum pervēnerat ālīs:
(719)  agnōvit longē gemitum morientis et albās
(720)  flexit avēs illūc, utque aethere vīdit ab altō
(721)  exanimem inque suō jactantem sanguine corpus,
(722)  dēsiluit pariterque sinum pariterque capillōs
(723)  rūpit et indignīs percussit pectora palmīs
(724)  questaque cum fātīs "at nōn tamen omnia vestrī
(725)  jūris erunt" dīxit. "lūctūs monimenta manēbunt
(726)  semper, Adōni, meī, repetītaque mortis imāgō
(727)  annua plangōris peraget simulāmina nostrī;
(728)  at cruor in flōrem mūtābitur. an tibi quondam
(729)  fēmineōs artūs in olentēs vertere mentās,
(730)  Persephonē, licuit: nōbīs Cinyrēius hērōs
(731)  invidiae mūtātus erit?" sīc fāta cruōrem
(732)  nectare odōrātō sparsit, quī tīnctus ab illō
(733)  intumuit sīc, ut fulvō perlūcida caenō
(734)  surgere bulla solet, nec plēnā longior hōrā
(735)  facta mora est, cum flōs dē sanguine concolor ortus,
(736)  quālem, quae lentō cēlant sub cortice grānum,
(737)  pūnica ferre solent; brevis est tamen ūsus in illō;
(738)  namque male haerentem et nimiā levitāte cadūcum
(739)  excutiunt īdem, quī praestant nōmina, ventī.'
