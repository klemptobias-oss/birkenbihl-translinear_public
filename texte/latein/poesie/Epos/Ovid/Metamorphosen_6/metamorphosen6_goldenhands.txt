(1)  Praebuerat dictīs Trītōnia tālibus aurēs
(2)  carminaque Āonidum jūstamque probāverat īram;
(3)  tum sēcum: 'laudāre parum est, laudēmur et ipsae
(4)  nūmina nec spernī sine poenā nostra sināmus.'
(5)  Maeoniaeque animum fātīs intendit Arachnēs,
(6)  quam sibi lānificae nōn cēdere laudibus artis
(7)  audierat. nōn illa locō nec orīgine gentis
(8)  clāra, sed arte fuit: pater huic Colophōnius Idmōn
(9)  Phōcaicō bibulās tinguēbat mūrice lānās;
(10)  occiderat māter, sed et haec dē plēbe suōque
(11)  aequa virō fuerat; Lȳdās tamen illa per urbēs
(12)  quaesierat studiō nōmen memorābile, quamvīs
(13)  orta domō parvā parvīs habitābat Hypaepīs.
(14)  hujus ut adspicerent opus admīrābile, saepe
(15)  dēseruēre suī nymphae dūmēta Timōlī,
(16)  dēseruēre suās nymphae Pactōlides undās.
(17)  nec factās sōlum vestēs, spectāre juvābat
(18)  tum quoque, cum fierent: tantus decor adfuit artī,
(19)  sīve rudem prīmōs lānam glomerābat in orbēs,
(20)  seu digitīs subigēbat opus repetītaque longō
(21)  vellera mollībat nebulās aequantia tractū,
(22)  sīve levī teretem versābat pollice fūsum,
(23)  seu pingēbat acū; scīrēs ā Pallade doctam.
(24)  quod tamen ipsa negat tantāque offēnsa magistrā
(25)  'certet' ait 'mēcum: nihil est, quod victa recūsem!'
(26)  Pallas anum simulat: falsōsque in tempora cānōs
(27)  addit et īnfirmōs, baculō quōs sustinet, artūs.
(28)  tum sīc ōrsa loquī 'nōn omnia grandior aetās,
(29)  quae fugiāmus, habet: sērīs venit ūsus ab annīs.
(30)  cōnsilium nē sperne meum: tibi fāma petātur
(31)  inter mortālēs faciendae maxima lānae;
(32)  cēde deae veniamque tuīs, temerāria, dictīs
(33)  supplice vōce rogā: veniam dabit illa rogantī.'
(34)  adspicit hanc torvīs inceptaque fīla relinquit
(35)  vixque manum retinēns cōnfessaque vultibus īram
(36)  tālibus obscūram resecūta est Pallada dictīs:
(37)  'mentis inops longāque venīs cōnfecta senectā,
(38)  et nimium vīxisse diū nocet. audiat istās,
(39)  sī qua tibī nurus est, sī qua est tibi fīlia, vōcēs;
(40)  cōnsiliī satis est in mē mihi, nēve monendō
(41)  prōfēcisse putēs, eadem est sententia nōbīs.
(42)  cūr nōn ipsa venit? cūr haec certāmina vītat?'
(43)  tum dea 'vēnit!' ait fōrmamque remōvit anīlem
(44)  Palladaque exhibuit: venerantur nūmina nymphae
(45)  Mygdonidesque nurūs; sōla est nōn territa virgō,
(46)  sed tamen ērubuit, subitusque invīta notāvit
(47)  ōra rubor rūrsusque ēvānuit, ut solet āēr
(48)  purpureus fierī, cum prīmum Aurōra movētur,
(49)  et breve post tempus candēscere sōlis ab ortū.
(50)  perstat in inceptō stolidaeque cupīdine palmae
(51)  in sua fāta ruit; neque enim Jove nāta recūsat
(52)  nec monet ulterius nec jam certāmina differt.
(53)  haud mora, cōnstituunt dīversīs partibus ambae
(54)  et gracilī geminās intendunt stāmine tēlās:
(55)  tēla jugō vīncta est, stāmen sēcernit harundō,
(56)  īnseritur medium radiīs subtēmen acūtīs,
(57)  quod digitī expediunt, atque inter stāmina ductum
(58)  percussō paviunt īnsectī pectine dentēs.
(59)  utraque festīnant cīnctaeque ad pectora vestēs
(60)  bracchia docta movent, studiō fallente labōrem.
(61)  illīc et Tyrium quae purpura sēnsit aēnum
(62)  texitur et tenuēs parvī discrīminis umbrae;
(63)  quālis ab imbre solet percussīs sōlibus arcus
(64)  īnficere ingentī longum curvāmine caelum;
(65)  in quō dīversī niteant cum mīlle colōrēs,
(66)  trānsitus ipse tamen spectantia lūmina fallit:
(67)  usque adeō, quod tangit, idem est; tamen ultima distant.
(68)  illīc et lentum fīlīs inmittitur aurum
(69)  et vetus in tēlā dēdūcitur argūmentum.
(70)  Cecropiā Pallas scopulum Māvortis in arce
(71)  pingit et antīquam dē terrae nōmine lītem.
(72)  bis sex caelestēs mediō Jove sēdibus altīs
(73)  augustā gravitāte sedent; sua quemque deōrum
(74)  īnscrībit faciēs: Jovis est rēgālis imāgō;
(75)  stāre deum pelagī longōque ferīre tridente
(76)  aspera saxa facit, mediōque ē vulnere saxī
(77)  exsiluisse fretum, quō pignore vindicet urbem;
(78)  at sibi dat clipeum, dat acūtae cuspidis hastam,
(79)  dat galeam capitī, dēfenditur aegide pectus,
(80)  percussamque suā simulat dē cuspide terram
(81)  ēdere cum bācīs fētum cānentis olīvae;
(82)  mīrārīque deōs: operis Victōria fīnis.
(83)  ut tamen exemplīs intellegat aemula laudis,
(84)  quod pretium spēret prō tam furiālibus ausīs
(85)  quattuor in partēs certāmina quattuor addit,
(86)  clāra colōre suō, brevibus distīncta sigillīs:
(87)  Thrēiciam Rhodopēn habet angulus ūnus et Haemum,
(88)  nunc gelidōs montēs, mortālia corpora quondam,
(89)  nōmina summōrum sibi quī tribuēre deōrum;
(90)  altera Pygmaeae fātum miserābile mātris
(91)  pars habet: hanc Jūnō victam certāmine jussit
(92)  esse gruem populīsque suīs indīcere bellum;
(93)  pīnxit et Antigonēn, ausam contendere quondam
(94)  cum magnī cōnsorte Jovis, quam rēgia Jūnō
(95)  in volucrem vertit, nec prōfuit Īlion illī
(96)  Lāomedōnve pater, sūmptīs quīn candida pennīs
(97)  ipsa sibī plaudat crepitante cicōnia rōstrō;
(98)  quī superest sōlus, Cinyrān habet angulus orbum;
(99)  isque gradūs templī, nātārum membra suārum,
(100)  amplectēns saxōque jacēns lacrimāre vidētur.
(101)  circuit extrēmās oleīs pācālibus ōrās
(102)  (is modus est) operisque suā facit arbore fīnem.
(103)  Maeonis ēlūsam dēsignat imāgine taurī
(104)  Eurōpam: vērum taurum, freta vēra putārēs;
(105)  ipsa vidēbātur terrās spectāre relictās
(106)  et comitēs clāmāre suās tāctumque verērī
(107)  adsilientis aquae timidāsque redūcere plantās.
(108)  fēcit et Asteriēn aquilā luctante tenērī,
(109)  fēcit olōrīnīs Lēdam recubāre sub ālīs;
(110)  addidit, ut satyrī cēlātus imāgine pulchram
(111)  Juppiter inplērit geminō Nyctēida fētū,
(112)  Amphitryōn fuerit, cum tē, Tīrynthia, cēpit,
(113)  aureus ut Danaēn, Āsōpida lūserit ignis,
(114)  Mnēmosynēn pāstor, varius Dēōida serpēns.
(115)  tē quoque mūtātum torvō, Neptūne, juvencō
(116)  virgine in Aeoliā posuit; tū vīsus Enīpeus
(117)  gignis Alōīdās, ariēs Bīsaltida fallis,
(118)  et tē flāva comās frūgum mītissima māter
(119)  sēnsit equum, sēnsit volucrem crīnīta colubrīs
(120)  māter equī volucris, sēnsit delphīna Melanthō:
(121)  omnibus hīs faciemque suam faciemque locōrum
(122)  reddidit. est illīc agrestis imāgine Phoebus,
(123)  utque modo accipitris pennās, modo terga leōnis
(124)  gesserit, ut pāstor Macarēida lūserit Issēn,
(125)  Līber ut Ērigonēn falsā dēcēperit ūvā,
(126)  ut Sāturnus equō geminum Chīrōna creārit.
(127)  ultima pars tēlae, tenuī circumdata limbō,
(128)  nexilibus flōrēs hederīs habet intertextōs.
(129)  Nōn illud Pallas, nōn illud carpere Līvor
(130)  possit opus: doluit successū flāva virāgō
(131)  et rūpit pictās, caelestia crīmina, vestēs,
(132)  utque Cytōriacō radium dē monte tenēbat,
(133)  ter quater Idmoniae frontem percussit Arachnēs.
(134)  nōn tulit īnfēlīx laqueōque animōsa ligāvit
(135)  guttura: pendentem Pallas miserāta levāvit
(136)  atque ita 'vīve quidem, pendē tamen, inproba' dīxit,
(137)  'lēxque eadem poenae, nē sīs sēcūra futūrī,
(138)  dicta tuō generī sērīsque nepōtibus estō!'
(139)  post ea discēdēns sūcīs Hecatēidos herbae
(140)  sparsit: et extemplō trīstī medicāmine tāctae
(141)  dēflūxēre comae, cum quīs et nāris et aurēs,
(142)  fitque caput minimum; tōtō quoque corpore parva est:
(143)  in latere exīlēs digitī prō crūribus haerent,
(144)  cētera venter habet, dē quō tamen illa remittit
(145)  stāmen et antīquās exercet arānea tēlās.
(146)  Lȳdia tōta fremit, Phrygiaeque per oppida factī
(147)  rūmor it et magnum sermōnibus occupat orbem.
(148)  ante suōs Niobē thalamōs cognōverat illam,
(149)  tum cum Maeoniam virgō Sipylumque colēbat;
(150)  nec tamen admonita est poenā populāris Arachnēs,
(151)  cēdere caelitibus verbīsque minōribus ūtī.
(152)  multa dabant animōs; sed enim nec conjugis artēs
(153)  nec genus ambōrum magnīque potentia rēgnī
(154)  sīc placuēre illī, quamvīs ea cūncta placērent,
(155)  ut sua prōgeniēs; et fēlīcissima mātrum
(156)  dicta foret Niobē, sī nōn sibi vīsa fuisset.
(157)  nam sata Tīresiā ventūrī praescia Mantō
(158)  per mediās fuerat dīvīnō concita mōtū
(159)  vāticināta viās: 'Ismēnides, īte frequentēs
(160)  et date Lātōnae Lātōnigenīsque duōbus
(161)  cum prece tūra piā laurōque innectite crīnem:
(162)  ōre meō Lātōna jubet.' pārētur, et omnēs
(163)  Thēbaides jussīs sua tempora frondibus ōrnant
(164)  tūraque dant sānctīs et verba precantia flammīs.
(165)  Ecce venit comitum Niobē celeberrima turbā
(166)  vestibus intextō Phrygiīs spectābilis aurō
(167)  et, quantum īra sinit, fōrmōsa; movēnsque decōrō
(168)  cum capite inmissōs umerum per utrumque capillōs
(169)  cōnstitit, utque oculōs circumtulit alta superbōs,
(170)  'quis furor audītōs' inquit 'praepōnere vīsīs
(171)  caelestēs? aut cūr colitur Lātōna per ārās,
(172)  nūmen adhūc sine tūre meum est? mihi Tantalus auctor,
(173)  cui licuit sōlī superōrum tangere mēnsās;
(174)  Plēiadum soror est genetrīx mea; maximus Atlās
(175)  est avus, aetherium quī fert cervīcibus axem;
(176)  Juppiter alter avus; socerō quoque glōrior illō.
(177)  mē gentēs metuunt Phrygiae, mē rēgia Cadmī
(178)  sub dominā est, fidibusque meī commissa marītī
(179)  moenia cum populīs ā mēque virōque reguntur.
(180)  in quamcumque domūs advertī lūmina partem,
(181)  inmēnsae spectantur opēs; accēdit eōdem
(182)  digna deā faciēs; hūc nātās adice septem
(183)  et totidem juvenēs et mox generōsque nurūsque!
(184)  quaerite nunc, habeat quam nostra superbia causam,
(185)  nescio quōque audēte satam Tītānida Coeō
(186)  Lātōnam praeferre mihī, cui maxima quondam
(187)  exiguam sēdem paritūrae terra negāvit!
(188)  nec caelō nec humō nec aquīs dea vestra recepta est:
(189)  exsul erat mundī, dōnec miserāta vagantem
(190)  "hospita tū terrīs errās, ego" dīxit "in undīs"
(191)  īnstabilemque locum Dēlos dedit. illa duōrum
(192)  facta parēns: uterī pars haec est septima nostrī.
(193)  sum fēlīx (quis enim neget hoc?) fēlīxque manēbō
(194)  (hoc quoque quis dubitet?): tūtam mē cōpia fēcit.
(195)  major sum quam cui possit Fortūna nocēre,
(196)  multaque ut ēripiat, multō mihi plūra relinquet.
(197)  excessēre metum mea jam bona. fingite dēmī
(198)  huic aliquid populō nātōrum posse meōrum:
(199)  nōn tamen ad numerum redigar spoliāta duōrum,
(200)  Lātōnae turbam, quā quantum distat ab orbā?
(201)  īte satis prō rē sacrī laurumque capillīs
(202)  pōnite!' dēpōnunt et sacra īnfecta relinquunt,
(203)  quodque licet, tacitō venerantur murmure nūmen.
(204)  Indignāta dea est summōque in vertice Cynthī
(205)  tālibus est dictīs geminā cum prōle locūta:
(206)  'ēn ego vestra parēns, vōbīs animōsa creātīs,
(207)  et nisi Jūnōnī nūllī cessūra deārum,
(208)  an dea sim, dubitor perque omnia saecula cultīs
(209)  arceor, ō nātī, nisi vōs succurritis, ārīs.
(210)  nec dolor hic sōlus; dīrō convīcia factō
(211)  Tantalis adjēcit vōsque est postpōnere nātīs
(212)  ausa suīs et mē, quod in ipsam reccidat, orbam
(213)  dīxit et exhibuit linguam scelerāta paternam.'
(214)  adjectūra precēs erat hīs Lātōna relātīs:
(215)  'dēsine!' Phoebus ait, 'poenae mora longa querella est!'
(216)  dīxit idem Phoebē, celerīque per āera lāpsū
(217)  contigerant tēctī Cadmēida nūbibus arcem.
(218)  Plānus erat lātēque patēns prope moenia campus,
(219)  adsiduīs pulsātus equīs, ubi turba rotārum
(220)  dūraque mollierat subjectās ungula glaebās.
(221)  pars ibi dē septem genitīs Amphīone fortēs
(222)  cōnscendunt in equōs Tyriōque rubentia sūcō
(223)  terga premunt aurōque gravēs moderantur habēnās.
(224)  ē quibus Ismēnus, quī mātrī sarcina quondam
(225)  prīma suae fuerat, dum certum flectit in orbem
(226)  quadripedis cursūs spūmantiaque ōra coercet,
(227)  'ei mihi!' conclāmat mediōque in pectore fīxa
(228)  tēla gerit frēnīsque manū moriente remissīs
(229)  in latus ā dextrō paulātim dēfluit armō.
(230)  proximus audītō sonitū per ināne pharetrae
(231)  frēna dabat Sipylus, velutī cum praescius imbris
(232)  nūbe fugit vīsā pendentiaque undique rēctor
(233)  carbasa dēdūcit, nē quā levis effluat aura:
(234)  frēna tamen dantem nōn ēvītābile tēlum
(235)  cōnsequitur, summāque tremēns cervīce sagitta
(236)  haesit, et exstābat nūdum dē gutture ferrum;
(237)  ille, ut erat, prōnus per crūra admissa jubāsque
(238)  volvitur et calidō tellūrem sanguine foedat.
(239)  Phaedimus īnfēlīx et avītī nōminis hērēs
(240)  Tantalus, ut solitō fīnem inposuēre labōrī,
(241)  trānsierant ad opus nitidae juvenāle palaestrae;
(242)  et jam contulerant artō luctantia nexū
(243)  pectora pectoribus, cum tentō concita nervō,
(244)  sīcut erant jūnctī, trājēcit utrumque sagitta.
(245)  ingemuēre simul, simul incurvāta dolōre
(246)  membra solō posuēre, simul suprēma jacentēs
(247)  lūmina versārunt, animam simul exhālārunt.
(248)  adspicit Alphēnōr laniātaque pectora plangēns
(249)  advolat, ut gelidōs conplexibus adlevet artūs,
(250)  inque piō cadit officiō; nam Dēlius illī
(251)  intima fātiferō rūpit praecordia ferrō.
(252)  quod simul ēductum est, pars est pulmōnis in hāmīs
(253)  ēruta cumque animā cruor est effūsus in aurās.
(254)  at nōn intōnsum simplex Damasicthona vulnus
(255)  adficit: ictus erat, quā crūs esse incipit et quā
(256)  mollia nervōsus facit internōdia poples.
(257)  dumque manū temptat trahere exitiābile tēlum,
(258)  altera per jugulum pennīs tenus ācta sagitta est.
(259)  expulit hanc sanguis sēque ējaculātus in altum
(260)  ēmicat et longē terebrātā prōsilit aurā.
(261)  ultimus Īlioneus nōn prōfectūra precandō
(262)  bracchia sustulerat 'dī' que 'ō commūniter omnēs,'
(263)  dīxerat ignārus nōn omnēs esse rogandōs
(264)  'parcite!' mōtus erat, cum jam revocābile tēlum
(265)  nōn fuit, arcitenēns; minimō tamen occidit ille
(266)  vulnere, nōn altē percussō corde sagittā.
(267)  Fāma malī populīque dolor lacrimaeque suōrum
(268)  tam subitae mātrem certam fēcēre ruīnae,
(269)  mīrantem potuisse īrāscentemque, quod ausī
(270)  hoc essent superī, quod tantum jūris habērent;
(271)  nam pater Amphīōn ferrō per pectus adāctō
(272)  fīnierat moriēns pariter cum lūce dolōrem.
(273)  heu! quantum haec Niobē Niobē distābat ab illā,
(274)  quae modo Lātōīs populum submōverat ārīs
(275)  et mediam tulerat gressūs resupīna per urbem
(276)  invidiōsa suīs; at nunc miseranda vel hostī!
(277)  corporibus gelidīs incumbit et ōrdine nūllō
(278)  ōscula dispēnsat nātōs suprēma per omnēs;
(279)  ā quibus ad caelum līventia bracchia tollēns
(280)  'pāscere, crūdēlis, nostrō, Lātōna, dolōre,
(281)  pāscere' ait 'satiāque meō tua pectora lūctū!
(282)  [corque ferum satiā!' dīxit. 'per fūnera septem]
(283)  efferor: exsultā victrīxque inimīca triumphā!
(284)  cūr autem victrīx? miserae mihi plūra supersunt,
(285)  quam tibi fēlīcī; post tot quoque fūnera vincō!'
(286)  Dīxerat, et sonuit contentō nervus ab arcū;
(287)  quī praeter Niobēn ūnam conterruit omnēs:
(288)  illa malō est audāx. stābant cum vestibus ātrīs
(289)  ante torōs frātrum dēmissō crīne sorōrēs;
(290)  ē quibus ūna trahēns haerentia viscere tēla
(291)  inpositō frātrī moribunda relanguit ōre;
(292)  altera sōlārī miseram cōnāta parentem
(293)  conticuit subitō duplicātaque vulnere caecō est.
(294)  [ōraque compressit, nisi postquam spīritus ībat]
(295)  haec frūstrā fugiēns collābitur, illa sorōrī
(296)  inmoritur; latet haec, illam trepidāre vidērēs.
(297)  sexque datīs lētō dīversaque vulnera passīs
(298)  ultima restābat; quam tōtō corpore māter,
(299)  tōtā veste tegēns 'ūnam minimamque relinque!
(300)  dē multīs minimam poscō' clāmāvit 'et ūnam.'
(301)  dumque rogat, prō quā rogat, occidit: orba resēdit
(302)  exanimēs inter nātōs nātāsque virumque
(303)  dēriguitque malīs; nūllōs movet aura capillōs,
(304)  in vultū color est sine sanguine, lūmina maestīs
(305)  stant inmōta genīs, nihil est in imāgine vīvum.
(306)  ipsa quoque interius cum dūrō lingua palātō
(307)  congelat, et vēnae dēsistunt posse movērī;
(308)  nec flectī cervīx nec bracchia reddere mōtūs
(309)  nec pēs īre potest; intrā quoque vīscera saxum est.
(310)  flet tamen et validī circumdata turbine ventī
(311)  in patriam rapta est: ibi fīxa cacūmine montis
(312)  līquitur, et lacrimās etiam nunc marmora mānant.
(313)  Tum vērō cūnctī manifēstam nūminis īram
(314)  fēmina virque timent cultūque inpēnsius omnēs
(315)  magna gemelliparae venerantur nūmina dīvae;
(316)  utque fit, ā factō propiōre priōra renārrant.
(317)  ē quibus ūnus ait: 'Lyciae quoque fertilis agrīs
(318)  nōn inpūne deam veterēs sprēvēre colōnī.
(319)  rēs obscūra quidem est ignōbilitāte virōrum,
(320)  mīra tamen: vīdī praesēns stāgnumque locumque
(321)  prōdigiō nōtum. nam mē jam grandior aevō
(322)  inpatiēnsque viae genitor dēdūcere lēctōs
(323)  jusserat inde bovēs gentisque illīus euntī
(324)  ipse ducem dederat, cum quō dum pāscua lūstrō,
(325)  ecce lacū mediō sacrōrum nigra favīllā
(326)  āra vetus stābat tremulīs circumdata cannīs.
(327)  restitit et pavidō "faveās mihi!" murmure dīxit
(328)  dux meus, et similī "faveās!" ego murmure dīxī.
(329)  Nāiadum Faunīne foret tamen āra rogābam
(330)  indigenaene, deī, cum tālia rettulit hospes:
(331)  "nōn hāc, ō juvenis, montānum nūmen in ārā est;
(332)  illa suam vocat hanc, cui quondam rēgia conjūnx
(333)  orbem interdīxit, quam vix errātica Dēlos
(334)  ōrantem accēpit tum, cum levis īnsula nābat;
(335)  illīc incumbēns cum Palladis arbore palmae
(336)  ēdidit invītā geminōs Lātōna novercā.
(337)  hinc quoque Jūnōnem fūgisse puerpera fertur
(338)  inque suō portāsse sinū, duo nūmina, nātōs.
(339)  jamque Chimaeriferae, cum sōl gravis ūreret arva,
(340)  fīnibus in Lyciae longō dea fessa labōre
(341)  sīdereō siccāta sitim collēgit ab aestū,
(342)  ūberaque ēbiberant avidī lactantia nātī.
(343)  forte lacum mediocris aquae prōspexit in īmīs
(344)  vallibus; agrestēs illīc fruticōsa legēbant
(345)  vīmina cum juncīs grātamque palūdibus ulvam;
(346)  accessit positōque genū Tītānia terram
(347)  pressit, ut haurīret gelidōs pōtūra liquōrēs.
(348)  rūstica turba vetat; dea sīc adfāta vetantēs:
(349)  'quid prohibētis aquīs? ūsus commūnis aquārum est.
(350)  nec sōlem proprium nātūra nec āera fēcit
(351)  nec tenuēs undās: ad pūblica mūnera vēnī;
(352)  quae tamen ut dētis, supplex peto. nōn ego nostrōs
(353)  abluere hīc artūs lassātaque membra parābam,
(354)  sed relevāre sitim. caret ōs ūmōre loquentis,
(355)  et faucēs ārent, vixque est via vōcis in illīs.
(356)  haustus aquae mihi nectar erit, vītamque fatēbor
(357)  accēpisse simul: vītam dederītis in undā.
(358)  hī quoque vōs moveant, quī nostrō bracchia tendunt
(359)  parva sinū,' et cāsū tendēbant bracchia nātī.
(360)  quem nōn blanda deae potuissent verba movēre?
(361)  hī tamen ōrantem perstant prohibēre mināsque,
(362)  nī procul abscēdat, convīciaque īnsuper addunt.
(363)  nec satis est, ipsōs etiam pedibusque manūque
(364)  turbāvēre lacūs īmōque ē gurgite mollem
(365)  hūc illūc līmum saltū mōvēre malignō.
(366)  distulit īra sitim; neque enim jam fīlia Coeī
(367)  supplicat indignīs nec dīcere sustinet ultrā
(368)  verba minōra deā tollēnsque ad sīdera palmās
(369)  'aeternum stāgnō' dīxit 'vīvātis in istō!'
(370)  ēveniunt optāta deae: juvat esse sub undīs
(371)  et modo tōta cavā submergere membra palūde,
(372)  nunc prōferre caput, summō modo gurgite nāre,
(373)  saepe super rīpam stāgnī cōnsistere, saepe
(374)  in gelidōs resilīre lacūs, sed nunc quoque turpēs
(375)  lītibus exercent linguās pulsōque pudōre,
(376)  quamvīs sint sub aquā, sub aquā maledīcere temptant.
(377)  vōx quoque jam rauca est, īnflātaque colla tumēscunt,
(378)  ipsaque dīlātant patulōs convīcia rictūs;
(379)  terga caput tangunt, colla intercepta videntur,
(380)  spīna viret, venter, pars maxima corporis, albet,
(381)  līmōsōque novae saliunt in gurgite rānae."'
(382)  Sīc ubi nescio quis Lyciā dē gente virōrum
(383)  rettulit exitium, satyrī reminīscitur alter,
(384)  quem Trītōniacā Lātōus harundine victum
(385)  adfēcit poenā. 'quid mē mihi dētrahis?' inquit;
(386)  'ā! piget, ā! nōn est' clāmābat 'tībia tantī.'
(387)  clāmantī cutis est summōs dīrepta per artūs,
(388)  nec quicquam nisi vulnus erat; cruor undique mānat,
(389)  dētēctīque patent nervī, trepidaeque sine ūllā
(390)  pelle micant vēnae; salientia vīscera possīs
(391)  et perlūcentēs numerāre in pectore fibrās.
(392)  illum rūricolae, silvārum nūmina, faunī
(393)  et satyrī frātrēs et tunc quoque cārus Olympus
(394)  et nymphae flērunt, et quisquis montibus illīs
(395)  lānigerōsque gregēs armentaque būcera pāvit.
(396)  fertilis inmaduit madefactaque terra cadūcās
(397)  concēpit lacrimās ac vēnīs perbibit īmīs;
(398)  quās ubi fēcit aquam, vacuās ēmīsit in aurās.
(399)  inde petēns rapidum rīpīs dēclīvibus aequor
(400)  Marsya nōmen habet, Phrygiae liquidissimus amnis.
(401)  Tālibus extemplō redit ad praesentia dictīs
(402)  vulgus et exstīnctum cum stirpe Amphīona lūget;
(403)  māter in invidiā est: hanc tunc quoque dīcitur ūnus
(404)  flēsse Pelops umerōque, suās ā pectore postquam
(405)  dēdūxit vestēs, ebur ostendisse sinistrō.
(406)  concolor hic umerus nāscendī tempore dextrō
(407)  corporeusque fuit; manibus mox caesa paternīs
(408)  membra ferunt jūnxisse deōs, aliīsque repertīs,
(409)  quī locus est jugulī medius summīque lacertī,
(410)  dēfuit: inpositum est nōn conpārentis in ūsum
(411)  partis ebur, factōque Pelops fuit integer illō.
(412)  Fīnitimī procerēs coeunt, urbēsque propinquae
(413)  ōrāvēre suōs īre ad sōlācia rēgēs,
(414)  Argosque et Spartē Pelopēiadesque Mycēnae
(415)  et nōndum torvae Calydōn invīsa Diānae
(416)  Orchomenosque ferāx et nōbilis aere Corinthus
(417)  Messēnēque ferōx Patraeque humilēsque Cleōnae
(418)  et Nēlēa Pylos neque adhūc Pitthēia Troezēn,
(419)  quaeque urbēs aliae bimarī clauduntur ab Isthmō
(420)  exteriusque sitae bimarī spectantur ab Isthmō;
(421)  crēdere quis posset? sōlae cessāstis Athēnae.
(422)  obstitit officiō bellum, subvectaque pontō
(423)  barbara Mopsopiōs terrēbant agmina mūrōs.
(424)  Thrēicius Tēreus haec auxiliāribus armīs
(425)  fūderat et clārum vincendō nōmen habēbat;
(426)  quem sibi Pandīōn opibusque virīsque potentem
(427)  et genus ā magnō dūcentem forte Gradīvō
(428)  cōnubiō Procnēs jūnxit; nōn prōnuba Jūnō,
(429)  nōn Hymenaeus adest, nōn illī Grātia lectō:
(430)  Eumenides tenuēre facēs dē fūnere raptās,
(431)  Eumenides strāvēre torum, tēctōque profānus
(432)  incubuit būbō thalamīque in culmine sēdit.
(433)  hāc ave conjūnctī Procnē Tēreusque, parentēs
(434)  hāc ave sunt factī; grātāta est scīlicet illīs
(435)  Thrācia, dīsque ipsī grātēs ēgēre; diemque,
(436)  quāque data est clārō Pandīone nāta tyrannō
(437)  quāque erat ortus Itys, fēstum jussēre vocārī:
(438)  usque adeō latet ūtilitās. Jam tempora Tītān
(439)  quīnque per autumnōs repetītī dūxerat annī,
(440)  cum blandīta virō Procnē 'sī grātia' dīxit
(441)  'ūlla mea est, vel mē vīsendae mitte sorōrī,
(442)  vel soror hūc veniat: reditūram tempore parvō
(443)  prōmittēs socerō; magnī mihi mūneris īnstar
(444)  germānam vīdisse dabis.' jubet ille carīnās
(445)  in freta dēdūcī vēlōque et rēmige portūs
(446)  Cecropiōs intrat Pīraeaque lītora tangit.
(447)  ut prīmum socerī data cōpia, dextera dextrae
(448)  jungitur, et faustō committitur ōmine sermō.
(449)  coeperat, adventūs causam, mandāta referre
(450)  conjugis et celerēs missae spondēre recursūs:
(451)  ecce venit magnō dīves Philomēla parātū,
(452)  dīvitior fōrmā; quālēs audīre solēmus
(453)  nāidas et dryadas mediīs incēdere silvīs,
(454)  sī modo dēs illīs cultūs similēsque parātūs.
(455)  nōn secus exārsit cōnspectā virgine Tēreus,
(456)  quam sī quis cānīs ignem suppōnat aristīs
(457)  aut frondem positāsque cremet faenīlibus herbās.
(458)  digna quidem faciēs; sed et hunc innāta libīdō
(459)  exstimulat, prōnumque genus regiōnibus illīs
(460)  in Venerem est: flagrat vitiō gentisque suōque.
(461)  impetus est illī comitum corrumpere cūram
(462)  nūtrīcisque fidem nec nōn ingentibus ipsam
(463)  sollicitāre datīs tōtumque inpendere rēgnum
(464)  aut rapere et saevō raptam dēfendere bellō;
(465)  et nihil est, quod nōn effrēnō captus amōre
(466)  ausit, nec capiunt inclūsās pectora flammās.
(467)  jamque morās male fert cupidōque revertitur ōre
(468)  ad mandāta Procnēs et agit sua vōta sub illā.
(469)  fācundum faciēbat amor, quotiēnsque rogābat
(470)  ulterius jūstō, Procnēn ita velle ferēbat.
(471)  addidit et lacrimās, tamquam mandāsset et illās.
(472)  prō superī, quantum mortālia pectora caecae
(473)  noctis habent! ipsō sceleris mōlīmine Tēreus
(474)  crēditur esse pius laudemque ā crīmine sūmit.
(475)  quid, quod idem Philomēla cupit, patriōsque lacertīs
(476)  blanda tenēns umerōs, ut eat vīsūra sorōrem,
(477)  perque suam contrāque suam petit ipsa salūtem.
(478)  spectat eam Tēreus praecontrectatque videndō
(479)  ōsculaque et collō circumdata bracchia cernēns
(480)  omnia prō stimulīs facibusque cibōque furōris
(481)  accipit, et quotiēns amplectitur illa parentem,
(482)  esse parēns vellet: neque enim minus inpius esset.
(483)  vincitur ambārum genitor prece: gaudet agitque
(484)  illa patrī grātēs et successisse duābus
(485)  id putat īnfēlīx, quod erit lūgubre duābus.
(486)  Jam labor exiguus Phoebō restābat, equīque
(487)  pulsābant pedibus spatium dēclīvis Olympī:
(488)  rēgālēs epulae mēnsīs et Bacchus in aurō
(489)  pōnitur; hinc placidō dant turgida corpora somnō.
(490)  at rēx Odrysius, quamvīs sēcessit, in illā
(491)  aestuat et repetēns faciem mōtūsque manūsque
(492)  quālia vult fingit quae nōndum vīdit et ignēs
(493)  ipse suōs nūtrit cūrā removente sopōrem.
(494)  lūx erat, et generī dextram conplexus euntis
(495)  Pandīōn comitem lacrimīs commendat obortīs:
(496)  'hanc ego, cāre gener, quoniam pia causa coēgit,
(497)  et voluēre ambae (voluistī tū quoque, Tēreu)
(498)  dō tibi perque fidem cognātaque pectora supplex,
(499)  per superōs ōrō, patriō ut tueāris amōre
(500)  et mihi sollicitae lēnīmen dulce senectae
(501)  quam prīmum (omnis erit nōbīs mora longa) remittās;
(502)  tū quoque quam prīmum (satis est procul esse sorōrem),
(503)  sī pietās ūlla est, ad mē, Philomēla, redītō!'
(504)  mandābat pariterque suae dabat ōscula nātae,
(505)  et lacrimae mītēs inter mandāta cadēbant;
(506)  utque fidē pignus dextrās utriusque poposcit
(507)  inter sēque datās jūnxit nātamque nepōtemque
(508)  absentēs prō sē memorī rogat ōre salūtent;
(509)  suprēmumque valē plēnō singultibus ōre
(510)  vix dīxit timuitque suae praesāgia mentis.
(511)  Ut semel inposita est pictae Philomēla carīnae,
(512)  admōtumque fretum rēmīs tellūsque repulsa est,
(513)  'vīcimus!' exclāmat, 'mēcum mea vōta feruntur!'
(514)  exsultatque et vix animō sua gaudia differt
(515)  barbarus et nusquam lūmen dētorquet ab illā,
(516)  nōn aliter quam cum pedibus praedātor obuncīs
(517)  dēposuit nīdō leporem Jovis āles in altō;
(518)  nūlla fuga est captō, spectat sua praemia raptor.
(519)  Jamque iter effectum, jamque in sua lītora fessīs
(520)  puppibus exierant, cum rēx Pandīone nātam
(521)  in stabula alta trahit, silvīs obscūra vetustīs,
(522)  atque ibi pallentem trepidamque et cūncta timentem
(523)  et jam cum lacrimīs, ubi sit germāna, rogantem
(524)  inclūdit fassusque nefās et virginem et ūnam
(525)  vī superat frūstrā clāmātō saepe parente,
(526)  saepe sorōre suā, magnīs super omnia dīvīs.
(527)  illa tremit velut agna pavēns, quae saucia cānī
(528)  ōre excussa lupī nōndum sibi tūta vidētur,
(529)  utque columba suō madefactīs sanguine plūmīs
(530)  horret adhūc avidōsque timet, quibus haeserat, unguēs.
(531)  mox ubi mēns rediit, passōs laniāta capillōs,
(532)  lūgentī similis caesīs plangōre lacertīs
(533)  intendēns palmās 'ō dīrīs barbare factīs,
(534)  ō crūdēlis' ait, 'nec tē mandāta parentis
(535)  cum lacrimīs mōvēre piīs nec cūra sorōris
(536)  nec mea virginitās nec conjugiālia jūra?
(537)  omnia turbāstī; paelex ego facta sorōris,
(538)  tū geminus conjūnx, hostis mihi dēbita Procnē!
(539)  quīn animam hanc, nē quod facinus tibi, perfide, restet,
(540)  ēripis? atque utinam fēcissēs ante nefandōs
(541)  concubitūs: vacuās habuissem crīminis umbrās.
(542)  sī tamen haec superī cernunt, sī nūmina dīvum
(543)  sunt aliquid, sī nōn periērunt omnia mēcum,
(544)  quandōcumque mihī poenās dabis! ipsa pudōre
(545)  prōjectō tua facta loquar: sī cōpia dētur,
(546)  in populōs veniam; sī silvīs clausa tenēbor,
(547)  inplēbō silvās et cōnscia saxa movēbō;
(548)  audiet haec aethēr et sī deus ūllus in illō est!'
(549)  Tālibus īra ferī postquam commōta tyrannī
(550)  nec minor hāc metus est, causā stimulātus utrāque,
(551)  quō fuit accīnctus, vāgīnā līberat ēnsem
(552)  arreptamque comā flēxīs post terga lacertīs
(553)  vincla patī cōgit; jugulum Philomēla parābat
(554)  spemque suae mortis vīsō concēperat ēnse:
(555)  ille indignantem et nōmen patris usque vocantem
(556)  luctantemque loquī conprēnsam forcipe linguam
(557)  abstulit ēnse ferō. rādīx micat ultima linguae,
(558)  ipsa jacet terraeque tremēns inmurmurat ātrae,
(559)  utque salīre solet mutilātae cauda colubrae,
(560)  palpitat et moriēns dominae vestīgia quaerit.
(561)  hoc quoque post facinus (vix ausim crēdere) fertur
(562)  saepe suā lacerum repetīsse libīdine corpus.
(563)  Sustinet ad Procnēn post tālia facta revertī;
(564)  conjuge quae vīsō germānam quaerit, at ille
(565)  dat gemitūs fictōs commentaque fūnera nārrat,
(566)  et lacrimae fēcēre fidem. vēlāmina Procnē
(567)  dēripit ex umerīs aurō fulgentia lātō
(568)  induiturque ātrās vestēs et ināne sepulcrum
(569)  cōnstituit falsīsque piācula mānibus īnfert
(570)  et lūget nōn sīc lūgendae fāta sorōris.
(571)  Signa deus bis sex āctō lūstrāverat annō;
(572)  quid faciat Philomēla? fugam cūstōdia claudit,
(573)  strūcta rigent solidō stabulōrum moenia saxō,
(574)  ōs mūtum factī caret indice. grande dolōris
(575)  ingenium est, miserīsque venit sollertia rēbus:
(576)  stāmina barbaricā suspendit callida tēlā
(577)  purpureāsque notās fīlīs intexuit albīs,
(578)  indicium sceleris; perfectaque trādidit ūnī,
(579)  utque ferat dominae, gestū rogat; illa rogāta
(580)  pertulit ad Procnēn nec scit, quid trādat in illīs.
(581)  ēvolvit vestēs saevī mātrōna tyrannī
(582)  germānaeque suae fātum miserābile lēgit
(583)  et (mīrum potuisse) silet: dolor ōra repressit,
(584)  verbaque quaerentī satis indignantia linguae
(585)  dēfuerunt, nec flēre vacat, sed fāsque nefāsque
(586)  cōnfūsūra ruit poenaeque in imāgine tōta est.
(587)  Tempus erat, quō sacra solent trietērica Bacchī
(588)  Sīthoniae celebrāre nurūs: (nox cōnscia sacrīs,
(589)  nocte sonat Rhodopē tinnītibus aeris acūtī)
(590)  nocte suā est ēgressa domō rēgīna deīque
(591)  rītibus īnstruitur furiāliaque accipit arma;
(592)  vīte caput tegitur, laterī cervīna sinistrō
(593)  vellera dēpendent, umerō levis incubat hasta.
(594)  concita per silvās turbā comitante suārum
(595)  terribilis Procnē furiīsque agitāta dolōris,
(596)  Bacche, tuās simulat: venit ad stabula āvia tandem
(597)  exululatque euhoeque sonat portāsque refringit
(598)  germānamque rapit raptaeque īnsignia Bacchī
(599)  induit et vultūs hederārum frondibus abdit
(600)  attonitamque trahēns intrā sua moenia dūcit.
(601)  Ut sēnsit tetigisse domum Philomēla nefandam,
(602)  horruit īnfēlīx tōtōque expalluit ōre;
(603)  nacta locum Procnē sacrōrum pignora dēmit
(604)  ōraque dēvēlat miserae pudibunda sorōris
(605)  amplexumque petit; sed nōn attollere contrā
(606)  sustinet haec oculōs paelex sibi vīsa sorōris
(607)  dējectōque in humum vultū jūrāre volentī
(608)  testārīque deōs, per vim sibi dēdecus illud
(609)  inlātum, prō vōce manus fuit. ārdet et īram
(610)  nōn capit ipsa suam Procnē flētumque sorōris
(611)  corripiēns 'nōn est lacrimīs hoc' inquit 'agendum,
(612)  sed ferrō, sed sī quid habēs, quod vincere ferrum
(613)  possit. in omne nefās ego mē, germāna, parāvī:
(614)  aut ego, cum facibus rēgālia tēcta cremābō,
(615)  artificem mediīs inmittam Tērea flammīs,
(616)  aut linguam atque oculōs et quae tibi membra pudōrem
(617)  abstulerunt ferrō rapiam, aut per vulnera mīlle
(618)  sontem animam expellam! magnum quodcumque parāvī;
(619)  quid sit, adhūc dubitō.' Peragit dum tālia Procnē,
(620)  ad mātrem veniēbat Itys; quid possit, ab illō
(621)  admonita est oculīsque tuēns inmītibus 'ā! quam
(622)  es similis patrī!' dīxit nec plūra locūta
(623)  trīste parat facinus tacitāque exaestuat īrā.
(624)  ut tamen accessit nātus mātrīque salūtem
(625)  attulit et parvīs addūxit colla lacertīs
(626)  mixtaque blanditiīs puerīlibus ōscula jūnxit,
(627)  mōta quidem est genetrīx, īnfrāctaque cōnstitit īra
(628)  invītīque oculī lacrimīs maduēre coāctīs;
(629)  sed simul ex nimiā mentem pietāte labāre
(630)  sēnsit, ab hōc iterum est ad vultūs versa sorōris
(631)  inque vicem spectāns ambōs 'cūr admovet' inquit
(632)  'alter blanditiās, raptā silet altera linguā?
(633)  quam vocat hic mātrem, cūr nōn vocat illa sorōrem?
(634)  cui sīs nūpta, vidē, Pandīone nāta, marītō!
(635)  dēgenerās! scelus est pietās in conjuge Tēreō.'
(636)  nec mora, trāxit Ityn, velutī Gangētica cervae
(637)  lactentem fētum per silvās tigris opācās,
(638)  utque domūs altae partem tenuēre remōtam,
(639)  tendentemque manūs et jam sua fāta videntem
(640)  et 'māter! māter!' clāmantem et colla petentem
(641)  ēnse ferit Procnē, laterī quā pectus adhaeret,
(642)  nec vultum vertit. satis illī ad fāta vel ūnum
(643)  vulnus erat: jugulum ferrō Philomēla resolvit,
(644)  vīvaque adhūc animaeque aliquid retinentia membra
(645)  dīlaniant. pars inde cavīs exsultat aēnīs,
(646)  pars veribus strīdunt; mānant penetrālia tabō.
(647)  Hīs adhibet conjūnx ignārum Tērea mēnsīs
(648)  et patriī mōris sacrum mentīta, quod ūnī
(649)  fās sit adīre virō, comitēs famulōsque remōvit.
(650)  ipse sedēns soliō Tēreus sublīmis avītō
(651)  vēscitur inque suam sua vīscera congerit alvum,
(652)  tantaque nox animī est, 'Ityn hūc accersite!' dīxit.
(653)  dissimulāre nequit crūdēlia gaudia Procnē
(654)  jamque suae cupiēns exsistere nūntia clādis
(655)  'intus habēs, quem poscis' ait: circumspicit ille
(656)  atque, ubi sit, quaerit; quaerentī iterumque vocantī,
(657)  sīcut erat sparsīs furiālī caede capillīs,
(658)  prōsiluit Ītyosque caput Philomēla cruentum
(659)  mīsit in ōra patris nec tempore māluit ūllō
(660)  posse loquī et meritīs testārī gaudia dictīs.
(661)  Thrācius ingentī mēnsās clāmōre repellit
(662)  vīpereāsque ciet Stygiā dē valle sorōrēs
(663)  et modo, sī posset, reserātō pectore dīrās
(664)  ēgerere inde dapēs sēmēsaque vīscera gestit,
(665)  flet modo sēque vocat bustum miserābile nātī,
(666)  nunc sequitur nūdō genitās Pandīone ferrō.
(667)  corpora Cecropidum pennīs pendēre putārēs:
(668)  pendēbant pennīs. quārum petit altera silvās,
(669)  altera tēcta subit, neque adhūc dē pectore caedis
(670)  excessēre notae, signātaque sanguine plūma est.
(671)  ille dolōre suō poenaeque cupīdine vēlōx
(672)  vertitur in volucrem, cui stant in vertice cristae.
(673)  prōminet inmodicum prō longā cuspide rōstrum;
(674)  nōmen epops volucrī, faciēs armāta vidētur.
(675)  Hic dolor ante diem longaeque extrēma senectae
(676)  tempora Tartareās Pandīona mīsit ad umbrās.
(677)  scēptra locī rērumque capit moderāmen Erectheus,
(678)  jūstitiā dubium validīsne potentior armīs.
(679)  quattuor ille quidem juvenēs totidemque creārat
(680)  fēmineae sortis, sed erat pār fōrma duārum.
(681)  ē quibus Aeolidēs Cephalus tē conjuge fēlīx,
(682)  Procri, fuit; Boreae Tēreus Thrācesque nocēbant,
(683)  dīlēctāque diū caruit deus Ōrīthyiā,
(684)  dum rogat et precibus māvult quam vīribus ūtī;
(685)  ast ubi blanditiīs agitur nihil, horridus īrā,
(686)  quae solita est illī nimiumque domestica ventō,
(687)  'et meritō!' dīxit; 'quid enim mea tēla relīquī,
(688)  saevitiam et vīrēs īramque animōsque minācēs,
(689)  admōvīque precēs, quārum mē dēdecet ūsus?
(690)  apta mihī vīs est: vī trīstia nūbila pellō,
(691)  vī freta concutiō nōdōsaque rōbora vertō
(692)  indūrōque nivēs et terrās grandine pulsō;
(693)  īdem ego, cum frātrēs caelō sum nactus apertō
(694)  (nam mihi campus is est), tantō mōlīmine luctor,
(695)  ut medius nostrīs concursibus īnsonet aethēr
(696)  exsiliantque cavīs ēlīsī nūbibus ignēs;
(697)  īdem ego, cum subiī convexa forāmina terrae
(698)  supposuīque ferōx īmīs mea terga cavernīs,
(699)  sollicitō mānēs tōtumque tremōribus orbem.
(700)  hāc ope dēbueram thalamōs petiisse, socerque
(701)  nōn ōrandus erat mihi sed faciendus Erectheus.'
(702)  haec Boreās aut hīs nōn īnferiōra locūtus
(703)  excussit pennās, quārum jactātibus omnis
(704)  adflāta est tellūs lātumque perhorruit aequor,
(705)  pulvereamque trahēns per summa cacūmina pallam
(706)  verrit humum pavidamque metū cālīgine tēctus
(707)  Ōrīthyian amāns fulvīs amplectitur ālīs.
(708)  dum volat, ārsērunt agitātī fortius ignēs,
(709)  nec prius āeriī cursūs suppressit habēnās,
(710)  quam Ciconum tenuit populōs et moenia raptor.
(711)  illīc et gelidī conjūnx Actaea tyrannī
(712)  et genetrīx facta est, partūs ēnīxa gemellōs,
(713)  cētera quī mātris, pennās genitōris habērent.
(714)  nōn tamen hās ūnā memorant cum corpore nātās,
(715)  barbaque dum rutilīs aberat subnīxa capillīs,
(716)  inplūmēs Calaisque puer Zētēsque fuērunt;
(717)  mox pariter pennae rītū coepēre volucrum
(718)  cingere utrumque latus, pariter flāvēscere mālae.
(719)  ergō ubi concessit tempus puerīle juventae,
(720)  vellera cum Minyīs nitidō radiantia villō
(721)  per mare nōn nōtum prīmā petiēre carīnā.
