(1)  Rēgia Solis erat sublīmibus alta columnīs,
(2)  clāra micante aurō flammāsque imitante pyrōpō,
(3)  cujus ebur nitidum fastīgia summa tegēbat,
(4)  argentī biforēs radiābant lūmine valvae.
(5)  māteriam superābat opus: nam Mulciber illīc
(6)  aequora caelārat mediās cingentia terrās
(7)  terrārumque orbem caelumque, quod imminet orbī.
(8)  caeruleōs habet unda deōs, Trītōna canōrum
(9)  Prōteaque ambiguum ballaenārumque prementem
(10)  Aegaeōna suīs inmānia terga lacertīs
(11)  Dōridaque et nātās, quārum pars nāre vidētur,
(12)  pars in mōle sedēns viridēs siccāre capillōs,
(13)  pisce vehī quaedam: faciēs nōn omnibus ūna,
(14)  nōn dīversa tamen, quālem decet esse sorōrum.
(15)  terra virōs urbēsque gerit silvāsque ferāsque
(16)  flūminaque et nymphās et cētera nūmina rūris.
(17)  haec super inposita est caelī fulgentis imāgō,
(18)  signaque sex foribus dextrīs totidemque sinistrīs.
(19)  Quō simul adclīvī Clymenēia līmite prōlēs
(20)  vēnit et intrāvit dubitātī tēcta parentis,
(21)  prōtinus ad patriōs sua fert vestīgia vultūs
(22)  cōnsistitque procul; neque enim propiōra ferēbat
(23)  lūmina: purpureā vēlātus veste sedēbat
(24)  in soliō Phoebus clārīs lūcente smaragdīs.
(25)  ā dextrā laevāque Diēs et Mēnsis et Annus
(26)  Saeculaque et positae spatiīs aequālibus Hōrae
(27)  Vērque novum stābat cīnctum flōrente corōnā,
(28)  stābat nūda Aestās et spīcea serta gerēbat,
(29)  stābat et Autumnus calcātīs sordidus ūvīs
(30)  et glaciālis Hiems cānōs hirsūta capillōs.
(31)  Ipse locō medius rērum novitāte paventem
(32)  Sōl oculīs juvenem, quibus adspicit omnia, vīdit
(33)  'quae' que 'viae tibi causa? quid hāc' ait 'arce petīstī,
(34)  prōgeniēs, Phaethōn, haud īnfitianda parentī?'
(35)  ille refert: 'ō lūx inmēnsī pūblica mundī,
(36)  Phoebe pater, sī dās ūsum mihi nōminis hujus,
(37)  nec falsā Clymenē culpam sub imāgine cēlat,
(38)  pignora dā, genitor, per quae tua vēra propāgō
(39)  crēdar, et hunc animīs errōrem dētrahe nostrīs!'
(40)  dīxerat, at genitor circum caput omne micantēs
(41)  dēposuit radiōs propiusque accēdere jussit
(42)  amplexūque datō 'nec tū meus esse negārī
(43)  dignus es, et Clymenē vērōs' ait 'ēdidit ortūs,
(44)  quōque minus dubitēs, quodvīs pete mūnus, ut illud
(45)  mē tribuente ferās! prōmissī testis adēsto
(46)  dīs jūranda palūs, oculīs incognita nostrīs!'
(47)  vix bene dēsierat, currūs rogat ille paternōs
(48)  inque diem ālipedum jūs et moderāmen equōrum.
(49)  Paenituit jūrāsse patrem: quī terque quaterque
(50)  concutiēns inlūstre caput 'temerāria' dīxit
(51)  'vōx mea facta tuā est; utinam prōmissa licēret
(52)  nōn dare! cōnfiteor, sōlum hoc tibi, nāte, negārem.
(53)  dissuādēre licet: nōn est tua tūta voluntās!
(54)  magna petis, Phaethōn, et quae nec vīribus istīs
(55)  mūnera conveniant nec tam puerīlibus annīs:
(56)  sors tua mortālis, nōn est mortāle, quod optās.
(57)  plūs etiam, quam quod superīs contingere possit,
(58)  nescius adfectās; placeat sibi quisque licēbit,
(59)  nōn tamen igniferō quisquam cōnsistere in axe
(60)  mē valet exceptō; vastī quoque rēctor Olympī,
(61)  quī fera terribilī jaculātur fulmina dextrā,
(62)  nōn agit hōs currūs: et quid Jove majus habēmus?
(63)  ardua prīma via est et quā vix māne recentēs
(64)  ēnītuntur equī; mediō est altissima caelō,
(65)  unde mare et terrās ipsī mihi saepe vidēre
(66)  fit timor et pavidā trepidat formīdine pectus;
(67)  ultima prōna via est et eget moderāmine certō:
(68)  tunc etiam quae mē subjectīs excipit undīs,
(69)  nē ferar in praeceps, Tēthȳs solet ipsa verērī.
(70)  adde, quod adsiduā rapitur vertīgine caelum
(71)  sīderaque alta trahit celerīque volūmine torquet.
(72)  nītor in adversum, nec mē, quī cētera, vincit
(73)  inpetus, et rapidō contrārius ēvehor orbī.
(74)  finge datōs currūs: quid agēs? poterisne rotātīs
(75)  obvius īre polīs, nē tē citus auferat axis?
(76)  forsitan et lūcōs illīc urbēsque deōrum
(77)  concipiās animō dēlūbraque dītia dōnīs
(78)  esse: per īnsidiās iter est fōrmāsque ferārum!
(79)  utque viam teneās nūllōque errōre trahāris,
(80)  per tamen adversī gradiēris cornua taurī
(81)  Haemoniōsque arcūs violentīque ōra Leōnis
(82)  saevaque circuitū curvantem bracchia longō
(83)  Scorpion atque aliter curvantem bracchia Cancrum.
(84)  nec tibi quadripedēs animōsōs ignibus illīs,
(85)  quōs in pectore habent, quōs ōre et nāribus efflant,
(86)  in prōmptū regere est: vix mē patiuntur, ubi ācrēs
(87)  incaluēre animī cervīxque repugnat habēnīs.
(88)  at tū, fūnestī nē sim tibi mūneris auctor,
(89)  nāte, cavē, dum rēsque sinit tua corrige vōta!
(90)  scīlicet ut nostrō genitum tē sanguine crēdās,
(91)  pignora certa petis: dō pignora certa timendō
(92)  et patriō pater esse metū probor. adspice vultūs
(93)  ecce meōs; utinamque oculōs in pectora possēs
(94)  īnserere et patriās intus dēprēndere cūrās!
(95)  dēnique quidquid habet dīves, circumspice, mundus
(96)  ēque tot ac tantīs caelī terraeque marisque
(97)  posce bonīs aliquid; nūllam patiēre repulsam.
(98)  dēprecor hoc ūnum, quod vērō nōmine poena,
(99)  nōn honor est: poenam, Phaethōn, prō mūnere poscis!
(100)  quid mea colla tenēs blandīs, ignāre, lacertīs?
(101)  nē dubitā! dabitur (Stygiās jūrāvimus undās),
(102)  quodcumque optāris; sed tū sapientius optā!'
(103)  Fīnierat monitūs; dictīs tamen ille repugnat
(104)  prōpositumque premit flagratque cupīdine currūs.
(105)  ergō, quā licuit, genitor cūnctātus ad altōs
(106)  dēdūcit juvenem, Vulcānia mūnera, currūs.
(107)  aureus axis erat, tēmō aureus, aurea summae
(108)  curvātūra rotae, radiōrum argenteus ōrdō;
(109)  per juga chrȳsolithī positaeque ex ōrdine gemmae
(110)  clāra repercussō reddēbant lūmina Phoebō.
(111)  Dumque ea magnanimus Phaethōn mīrātur opusque
(112)  perspicit, ecce vigil nitidō patefēcit ab ortū
(113)  purpureās Aurōra forēs et plēna rosārum
(114)  ātria: diffugiunt stēllae, quārum agmina cōgit
(115)  Lūcifer et caelī statiōne novissimus exit.
(116)  Quem petere ut terrās mundumque rubēscere vīdit
(117)  cornuaque extrēmae velut ēvānēscere lūnae,
(118)  jungere equōs Tītān vēlōcibus imperat Hōrīs.
(119)  jussa deae celerēs peragunt ignemque vomentēs,
(120)  ambrosiae sūcō saturōs, praesēpibus altīs
(121)  quadripedēs dūcunt adduntque sonantia frēna.
(122)  tum pater ōra suī sacrō medicāmine nātī
(123)  contigit et rapidae fēcit patientia flammae
(124)  inposuitque comae radiōs praesāgaque lūctūs
(125)  pectore sollicitō repetēns suspīria dīxit:
(126)  'sī potes hīs saltem monitīs pārēre parentis
(127)  parce, puer, stimulīs et fortius ūtere lōrīs!
(128)  sponte suā properant, labor est inhibēre volentēs.
(129)  nec tibi dērēctōs placeat via quīnque per arcūs!
(130)  sectus in oblīquum est lātō curvāmine līmes,
(131)  zōnārumque trium contentus fīne polumque
(132)  effugit austrālem jūnctamque aquilōnibus arcton:
(133)  hāc sit iter manifēsta rotae vestīgia cernēs
(134)  utque ferant aequōs et caelum et terra calōrēs,
(135)  nec preme nec summum mōlīre per aethera cursum!
(136)  altius ēgressus caelestia tēcta cremābis,
(137)  īnferius terrās; mediō tūtissimus ībis.
(138)  neu tē dexterior tortum dēclīnet ad Anguem,
(139)  nēve sinisterior pressam rota dūcat ad Āram,
(140)  inter utrumque tenē! Fortūnae cētera mandō,
(141)  quae juvet et melius quam tū tibi cōnsulat optō.
(142)  dum loquor, Hesperiō positās in lītore mētās
(143)  ūmida nox tetigit; nōn est mora lībera nōbīs!
(144)  poscimur: effulget tenebrīs Aurōra fugātīs.
(145)  corripe lōra manū, vel, sī mūtābile pectus
(146)  est tibi, cōnsiliīs, nōn curribus ūtere nostrīs!
(147)  dum potes et solidīs etiamnum sēdibus adstās,
(148)  dumque male optātōs nōndum premis īnscius axēs,
(149)  quae tūtus spectēs, sine mē dare lūmina terrīs!'
(150)  Occupat ille levem juvenālī corpore currum
(151)  statque super manibusque levēs contingere habēnās
(152)  gaudet et invītō grātēs agit inde parentī.
(153)  Intereā volucrēs Pyroīs et Eōus et Aethōn,
(154)  Sōlis equī, quārtusque Phlegōn hinnītibus aurās
(155)  flammiferīs inplent pedibusque repāgula pulsant.
(156)  quae postquam Tēthȳs, fātōrum ignāra nepōtis,
(157)  reppulit, et facta est inmēnsī cōpia caelī,
(158)  corripuēre viam pedibusque per āera mōtīs
(159)  obstantēs scindunt nebulās pennīsque levātī
(160)  praetereunt ortōs īsdem dē partibus Eurōs.
(161)  sed leve pondus erat nec quod cognōscere possent
(162)  Sōlis equī, solitāque jugum gravitāte carēbat;
(163)  utque labant curvae jūstō sine pondere nāvēs
(164)  perque mare īnstabilēs nimiā levitāte feruntur,
(165)  sīc onere adsuētō vacuus dat in āera saltūs
(166)  succutiturque altē similisque est currus inānī.
(167)  Quod simulac sēnsēre, ruunt trītumque relinquunt
(168)  quadrijugī spatium nec quō prius ōrdine currunt.
(169)  ipse pavet nec quā commissās flectat habēnās
(170)  nec scit quā sit iter, nec, sī sciat, imperet illīs.
(171)  tum prīmum radiīs gelidī caluēre Triōnēs
(172)  et vetitō frūstrā temptārunt aequore tinguī,
(173)  quaeque polō posita est glaciālī proxima Serpēns,
(174)  frīgore pigra prius nec formīdābilis ūllī,
(175)  incaluit sūmpsitque novās fervōribus īrās;
(176)  tē quoque turbātum memorant fūgisse, Boōtē,
(177)  quamvīs tardus erās et tē tua plaustra tenēbant.
(178)  Ut vērō summō dēspexit ab aethere terrās
(179)  īnfēlīx Phaethōn penitus penitusque jacentēs,
(180)  palluit et subitō genua intremuēre timōre
(181)  suntque oculīs tenebrae per tantum lūmen obortae,
(182)  et jam māllet equōs numquam tetigisse paternōs,
(183)  jam cognōsse genus piget et valuisse rogandō,
(184)  jam Meropis dīcī cupiēns ita fertur, ut ācta
(185)  praecipitī pīnus boreā, cui victa remīsit
(186)  frēna suus rēctor, quam dīs vōtīsque relīquit.
(187)  quid faciat? multum caelī post terga relictum,
(188)  ante oculōs plūs est: animō mētītur utrumque
(189)  et modo, quōs illī fātum contingere nōn est,
(190)  prōspicit occāsūs, interdum respicit ortūs,
(191)  quidque agat ignārus stupet et nec frēna remittit
(192)  nec retinēre valet nec nōmina nōvit equōrum.
(193)  sparsa quoque in variō passim mīrācula caelō
(194)  vastārumque videt trepidus simulācra ferārum.
(195)  est locus, in geminōs ubi bracchia concavat arcūs
(196)  Scorpios et caudā flexīsque utrimque lacertīs
(197)  porrigit in spatium signōrum membra duōrum:
(198)  hunc puer ut nigrī madidum sūdōre venēnī
(199)  vulnera curvātā minitantem cuspide vīdit,
(200)  mentis inops gelidā formīdine lōra remīsit.
(201)  Quae postquam summum tetigēre jacentia tergum,
(202)  exspatiantur equī nūllōque inhibente per aurās
(203)  ignōtae regiōnis eunt, quāque inpetus ēgit,
(204)  hāc sine lēge ruunt altōque sub aethere fīxīs
(205)  incursant stēllīs rapiuntque per āvia currum
(206)  et modo summa petunt, modo per dēclīve viāsque
(207)  praecipitēs spatiō terrae propiōre feruntur,
(208)  īnferiusque suīs frāternōs currere Lūna
(209)  admīrātur equōs, ambustaque nūbila fūmant.
(210)  corripitur flammīs, ut quaeque altissima, tellūs
(211)  fissaque agit rīmās et sūcīs āret adēmptīs;
(212)  pābula cānescunt, cum frondibus ūritur arbor,
(213)  māteriamque suō praebet seges ārida damnō.
(214)  parva queror: magnae pereunt cum moenibus urbēs,
(215)  cumque suīs tōtās populīs incendia gentēs
(216)  in cinerem vertunt; silvae cum montibus ārdent;
(217)  ārdet Athos Taurusque Cilix et Tmōlus et Oetē
(218)  et tum sicca, prius crēberrima fontibus, Īdē
(219)  virgineusque Helicōn et nōndum Oeagrius Haemus:
(220)  ārdet in inmēnsum geminātīs ignibus Aetnē
(221)  Parnāsosque biceps et Eryx et Cynthus et Othrys
(222)  et tandem nivibus Rhodopē caritūra Mimāsque
(223)  Dindymaque et Mycalē nātusque ad sacra Cithaerōn.
(224)  nec prōsunt Scythiae sua frīgora: Caucasos ārdet
(225)  Ossaque cum Pindō majorque ambōbus Olympus
(226)  āeriaeque Alpēs et nūbifer Appennīnus.
(227)  Tum vērō Phaethōn cūnctīs ē partibus orbem
(228)  adspicit accēnsum nec tantōs sustinet aestūs
(229)  ferventēsque aurās velut ē fornāce profundā
(230)  ōre trahit currūsque suōs candēscere sentit;
(231)  et neque jam cinerēs ējectātamque favīllam
(232)  ferre potest calidōque involvitur undique fūmō,
(233)  quōque eat aut ubi sit, piceā cālīgine tēctus
(234)  nescit et arbitriō volucrum raptātur equōrum.
(235)  Sanguine tum crēdunt in corpora summa vocātō
(236)  Aethiopum populōs nigrum trāxisse colōrem;
(237)  tum facta est Libyē raptīs ūmōribus aestū
(238)  ārida, tum nymphae passīs fontēsque lacūsque
(239)  dēflēvēre comīs; quaerit Boeōtia Dircēn,
(240)  Argos Amȳmōnēn, Ephyrē Pīrēnidas undās;
(241)  nec sortīta locō distantēs flūmina rīpās
(242)  tūta manent: mediīs Tanais fūmāvit in undīs
(243)  Pēnēosque senex Teuthrantēusque Caīcus
(244)  et celer Ismēnos cum Phēgiacō Erymanthō
(245)  ārsūrusque iterum Xanthos flāvusque Lycormās,
(246)  quīque recurvātīs lūdit Maeandros in undīs,
(247)  Mygdoniusque Melās et Taenarius Eurōtās.
(248)  ārsit et Euphrātēs Babylōnius, ārsit Orontēs
(249)  Thermōdōnque citus Gangēsque et Phāsis et Hister;
(250)  aestuat Alphēos, rīpae Sperchēides ārdent,
(251)  quodque suō Tagus amne vehit, fluit ignibus aurum,
(252)  et, quae Maeoniās celebrābant carmine rīpās
(253)  flūmineae volucrēs, mediō calvēre Caystrō;
(254)  Nīlus in extrēmum fūgit perterritus orbem
(255)  occuluitque caput, quod adhūc latet: ōstia septem
(256)  pulverulenta vacant, septem sine flūmine vallēs.
(257)  fors eadem Ismariōs Hebrum cum Strȳmone siccat
(258)  Hesperiōsque amnēs, Rhēnum Rhodanumque Padumque
(259)  cuique fuit rērum prōmissa potentia, Thybrin.
(260)  dissilit omne solum, penetratque in Tartara rīmīs
(261)  lūmen et īnfernum terret cum conjuge rēgem;
(262)  et mare contrahitur siccaeque est campus harēnae,
(263)  quod modo pontus erat, quōsque altum tēxerat aequor,
(264)  exsistunt montēs et sparsās Cȳcladas augent.
(265)  īma petunt piscēs, nec sē super aequora curvī
(266)  tollere cōnsuētās audent delphīnes in aurās;
(267)  corpora phōcārum summō resupīna profundō
(268)  exanimāta natant: ipsum quoque Nērea fāma est
(269)  Dōridaque et nātās tepidīs latuisse sub antrīs.
(270)  ter Neptūnus aquīs cum torvō bracchia vultū
(271)  exserere ausus erat, ter nōn tulit āeris ignēs.
(272)  Alma tamen Tellūs, ut erat circumdata pontō,
(273)  inter aquās pelagī contractōsque undique fontēs,
(274)  quī sē condiderant in opācae vīscera mātris,
(275)  sustulit oppressōs collō tenus ārida vultūs
(276)  opposuitque manum frontī magnōque tremōre
(277)  omnia concutiēns paulum subsēdit et īnfrā,
(278)  quam solet esse, fuit frāctāque ita vōce locūta est:
(279)  'sī placet hoc meruīque, quid ō tua fulmina cessant,
(280)  summe deum? liceat peritūrae vīribus ignis
(281)  igne perīre tuō clādemque auctōre levāre!
(282)  vix equidem faucēs haec ipsa in verba resolvō';
(283)  (presserat ōra vapor) 'tostōs ēn adspice crīnēs
(284)  inque oculīs tantum, tantum super ōra favīllae!
(285)  hōsne mihī frūctūs, hunc fertilitātis honōrem
(286)  officiīque refers, quod aduncī vulnera arātrī
(287)  rāstrōrumque ferō tōtōque exerceor annō,
(288)  quod pecorī frondēs alimentaque mītia, frūgēs
(289)  hūmānō generī, vōbīs quoque tūra ministrō?
(290)  sed tamen exitium fac mē meruisse: quid undae,
(291)  quid meruit frāter? cūr illī trādita sorte
(292)  aequora dēcrēscunt et ab aethere longius absunt?
(293)  quodsī nec frātris nec tē mea grātia tangit,
(294)  at caelī miserēre tuī! circumspice utrumque:
(295)  fūmat uterque polus! quōs sī vitiāverit ignis,
(296)  ātria vestra ruent! Atlās ēn ipse labōrat
(297)  vixque suīs umerīs candentem sustinet axem!
(298)  sī freta, sī terrae pereunt, sī rēgia caelī,
(299)  in chaos antīquum cōnfundimur! ēripe flammīs,
(300)  sī quid adhūc superest, et rērum cōnsule summae!'
(301)  Dīxerat haec Tellūs: neque enim tolerāre vapōrem
(302)  ulterius potuit nec dīcere plūra suumque
(303)  rettulit ōs in sē propiōraque mānibus antra;
(304)  at pater omnipotēns, superōs testātus et ipsum,
(305)  quī dederat currūs, nisi opem ferat, omnia fātō
(306)  interitūra gravī, summam petit arduus arcem,
(307)  unde solet nūbēs lātīs indūcere terrīs,
(308)  unde movet tonitrūs vibrātaque fulmina jactat;
(309)  sed neque quās posset terrīs indūcere nūbēs
(310)  tunc habuit, nec quōs caelō dēmitteret imbrēs:
(311)  intonat et dextrā lībrātum fulmen ab aure
(312)  mīsit in aurīgam pariterque animāque rotīsque
(313)  expulit et saevīs conpescuit ignibus ignēs.
(314)  cōnsternantur equī et saltū in contrāria factō
(315)  colla jugō ēripiunt abruptaque lōra relinquunt:
(316)  illīc frēna jacent, illīc tēmōne revulsus
(317)  axis, in hāc radiī frāctārum parte rotārum
(318)  sparsaque sunt lātē lacerī vestīgia currūs.
(319)  At Phaethōn rutilōs flammā populante capillōs
(320)  volvitur in praeceps longōque per āera tractū
(321)  fertur, ut interdum dē caelō stēlla serēnō
(322)  etsī nōn cecidit, potuit cecidisse vidērī.
(323)  quem procul ā patriā dīversō maximus orbe
(324)  excipit Ēridanus fūmantiaque abluit ōra.
(325)  Nāides Hesperiae trifidā fūmantia flammā
(326)  corpora dant tumulō, signant hōc carmine saxum:
(327)  HĪC SITUS EST PHAETHŌN CURRŪS AURĪGA PATERNĪ
(328)  QUEM SĪ NŌN TENUIT MAGNĪS TAMEN EXCIDIT AUSĪS
(329)  Nam pater obductōs lūctū miserābilis aegrō
(330)  condiderat vultūs, et, sī modo crēdimus, ūnum
(331)  īsse diem sine sōle ferunt: incendia lūmen
(332)  praebēbant aliquisque malō fuit ūsus in illō.
(333)  at Clymenē postquam dīxit, quaecumque fuērunt
(334)  in tantīs dīcenda malīs, lūgubris et āmēns
(335)  et laniāta sinūs tōtum percēnsuit orbem
(336)  exanimēsque artūs prīmō, mox ossa requīrēns
(337)  repperit ossa tamen peregrīnā condita rīpā
(338)  incubuitque locō nōmenque in marmore lēctum
(339)  perfūdit lacrimīs et apertō pectore fōvit.
(340)  nec minus Hēliades lūgent et, inānia mortī
(341)  mūnera, dant lacrimās, et caesae pectora palmīs
(342)  nōn audītūrum miserās Phaethonta querellās
(343)  nocte diēque vocant adsternunturque sepulcrō.
(344)  lūna quater jūnctīs inplērat cornibus orbem;
(345)  illae mōre suō (nam mōrem fēcerat ūsus)
(346)  plangōrem dederant: ē quīs Phaethūsa, sorōrum
(347)  maxima, cum vellet terrā prōcumbere, questa est
(348)  dēriguisse pedēs; ad quam cōnāta venīre
(349)  candida Lampetiē subitā rādīce retenta est;
(350)  tertia, cum crīnem manibus laniāre parāret,
(351)  āvellit frondēs; haec stīpite crūra tenērī,
(352)  illa dolet fierī longōs sua bracchia rāmōs,
(353)  dumque ea mīrantur, conplectitur inguina cortex
(354)  perque gradūs uterum pectusque umerōsque manūsque
(355)  ambit, et exstābant tantum ōra vocantia mātrem.
(356)  quid faciat māter, nisi, quō trahit inpetus illam,
(357)  hūc eat atque illūc et, dum licet, ōscula jungat?
(358)  nōn satis est: truncīs āvellere corpora temptat
(359)  et tenerōs manibus rāmōs abrumpit, at inde
(360)  sanguineae mānant tamquam dē vulnere guttae.
(361)  'parce, precor, māter,' quaecumque est saucia, clāmat,
(362)  'parce, precor: nostrum lacerātur in arbore corpus
(363)  jamque valē' cortex in verba novissima vēnit.
(364)  inde fluunt lacrimae, stillātaque sōle rigēscunt
(365)  dē rāmīs ēlectra novīs, quae lūcidus amnis
(366)  excipit et nuribus mittit gestanda Latīnīs.
(367)  Adfuit huic mōnstrō prōlēs Sthenelēia Cycnus,
(368)  quī tibi māternō quamvīs ā sanguine jūnctus,
(369)  mente tamen, Phaethōn, propior fuit. ille relictō
(370)  (nam Ligurum populōs et magnās rēxerat urbēs)
(371)  imperiō rīpās viridēs amnemque querellīs
(372)  Ēridanum inplērat silvamque sorōribus auctam,
(373)  cum vōx est tenuāta virō cānaeque capillōs
(374)  dissimulant plūmae collumque ā pectore longē
(375)  porrigitur digitōsque ligat jūnctūra rubentēs,
(376)  penna latus vēlat, tenet ōs sine acūmine rōstrum.
(377)  fit nova Cycnus avis nec sē caelōque Jovīque
(378)  crēdit, ut injūstē missī memor ignis ab illō;
(379)  stāgna petit patulōsque lacūs ignemque perōsus
(380)  quae colat ēlēgit contrāria flūmina flammīs.
(381)  Squālidus intereā genitor Phaethontis et expers
(382)  ipse suī decoris, quālis, cum dēficit orbem,
(383)  esse solet, lūcemque ōdit sēque ipse diemque
(384)  datque animum in lūctūs et lūctibus adicit īram
(385)  officiumque negat mundō. 'satis' inquit 'ab aevī
(386)  sors mea prīncipiīs fuit inrequiēta, pigetque
(387)  āctōrum sine fīne mihī, sine honōre labōrum!
(388)  quīlibet alter agat portantēs lūmina currūs!
(389)  sī nēmō est omnēsque deī nōn posse fatentur,
(390)  ipse agat ut saltem, dum nostrās temptat habēnās,
(391)  orbātūra patrēs aliquandō fulmina pōnat!
(392)  tum sciet ignipedum vīrēs expertus equōrum
(393)  nōn meruisse necem, quī nōn bene rēxerit illōs.'
(394)  Tālia dīcentem circumstant omnia Sōlem
(395)  nūmina, nēve velit tenebrās indūcere rēbus,
(396)  supplice vōce rogant; missōs quoque Juppiter ignēs
(397)  excūsat precibusque minās rēgāliter addit.
(398)  colligit āmentēs et adhūc terrōre paventēs
(399)  Phoebus equōs stimulōque dolēns et verbere saevit
(400)  (saevit enim) nātumque objectat et inputat illīs.
(401)  At pater omnipotēns ingentia moenia caelī
(402)  circuit et, nē quid labefactum vīribus ignis
(403)  corruat, explōrat. quae postquam firma suīque
(404)  rōboris esse videt, terrās hominumque labōrēs
(405)  perspicit. Arcadiae tamen est inpēnsior illī
(406)  cūra suae: fontēsque et nōndum audentia lābī
(407)  flūmina restituit, dat terrae grāmina, frondēs
(408)  arboribus, laesāsque jubet revirēscere silvās.
(409)  dum redit itque frequēns, in virgine Nōnācrīnā
(410)  haesit, et acceptī caluēre sub ossibus ignēs.
(411)  nōn erat hujus opus lānam mollīre trahendō
(412)  nec positū variāre comās; ubi fībula vestem,
(413)  vitta coercuerat neglēctōs alba capillōs;
(414)  et modo lēve manū jaculum, modo sūmpserat arcum,
(415)  mīles erat Phoebēs: nec Maenalon attigit ūlla
(416)  grātior hāc Triviae; sed nūlla potentia longa est.
(417)  Ulterius mediō spatium sōl altus habēbat,
(418)  cum subit illa nemus, quod nūlla cecīderat aetās;
(419)  exuit hīc umerō pharetram lentōsque retendit
(420)  arcūs inque solō, quod tēxerat herba, jacēbat
(421)  et pictam positā pharetram cervīce premēbat.
(422)  Juppiter ut vīdit fessam et cūstōde vacantem,
(423)  'hoc certē fūrtum conjūnx mea nesciet' inquit,
(424)  'aut sī rescierit, sunt, ō sunt jūrgia tantī!'
(425)  prōtinus induitur faciem cultumque Diānae
(426)  atque ait: 'ō comitum, virgō, pars ūna meārum,
(427)  in quibus es vēnāta jugīs?' dē caespite virgō
(428)  sē levat et 'salvē nūmen, mē jūdice' dīxit,
(429)  'audiat ipse licet, majus Jove.' rīdet et audit
(430)  et sibi praeferrī sē gaudet et ōscula jungit,
(431)  nec moderāta satis nec sīc ā virgine danda.
(432)  quā vēnāta foret silvā, nārrāre parantem
(433)  inpedit amplexū nec sē sine crīmine prōdit.
(434)  illa quidem contrā, quantum modo fēmina posset
(435)  (adspicerēs utinam, Sāturnia, mītior essēs),
(436)  illa quidem pugnat, sed quem superāre puella,
(437)  quisve Jovem poterat? superum petit aethera victor
(438)  Juppiter: huic odiō nemus est et cōnscia silva;
(439)  unde pedem referēns paene est oblīta pharētram
(440)  tollere cum tēlīs et quem suspenderat arcum.
(441)  Ecce, suō comitāta chorō Dictynna per altum
(442)  Maenalon ingrediēns et caede superba ferārum
(443)  adspicit hanc vīsamque vocat: clāmāta refūgit
(444)  et timuit prīmō, nē Juppiter esset in illā;
(445)  sed postquam pariter nymphās incēdere vīdit,
(446)  sēnsit abesse dolōs numerumque accessit ad hārum.
(447)  heu! quam difficile est crīmen nōn prōdere vultū!
(448)  vix oculōs attollit humō nec, ut ante solēbat,
(449)  jūncta deae laterī nec tōtō est agmine prīma,
(450)  sed silet et laesī dat signa rubōre pudōris;
(451)  et, nisi quod virgō est, poterat sentīre Diāna
(452)  mīlle notīs culpam: nymphae sēnsisse feruntur.
(453)  orbe resurgēbant lūnāria cornua nōnō,
(454)  cum dea vēnātū frāternīs languida flammīs,
(455)  nacta nemus gelidum, dē quō cum murmure lābēns
(456)  ībat et attrītās versābat rīvus harēnās.
(457)  ut loca laudāvit, summās pede contigit undās;
(458)  hīs quoque laudātīs 'procul est' ait 'arbiter omnis:
(459)  nūda superfūsīs tinguāmus corpora lymphīs!'
(460)  Parrhasis ērubuit; cūnctae vēlāmina pōnunt;
(461)  ūna morās quaerit: dubitantī vestis adēmpta est,
(462)  quā positā nūdō patuit cum corpore crīmen.
(463)  attonitae manibusque uterum cēlāre volentī
(464)  'ī procul hinc' dīxit 'nec sacrōs pollue fontēs!'
(465)  Cynthia dēque suō jussit sēcēdere coetū.
(466)  Sēnserat hoc ōlim magnī mātrōna Tonantis
(467)  distuleratque gravēs in idōnea tempora poenās.
(468)  causa morae nūlla est, et jam puer Arcas (id ipsum
(469)  indoluit Jūnō) fuerat dē paelice nātus.
(470)  quō simul obvertit saevam cum lūmine mentem,
(471)  'scīlicet hoc etiam restābat, adultera' dīxit,
(472)  'ut fēcunda forēs, fieretque injūria partū
(473)  nōta, Jovisque meī testātum dēdecus esset.
(474)  haud inpūne ferēs: adimam tibi namque figūram,
(475)  quā tibi, quāque placēs nostrō, inportūna, marītō.'
(476)  dīxit et adversā prēnsīs ā fronte capillīs
(477)  strāvit humī prōnam. tendēbat bracchia supplex:
(478)  bracchia coepērunt nigrīs horrēscere villīs
(479)  curvārīque manūs et aduncōs crēscere in unguēs
(480)  officiōque pedum fungī laudātaque quondam
(481)  ōra Jovī lātō fierī dēfōrmia rictū.
(482)  nēve precēs animōs et verba precantia flectant,
(483)  posse loquī ēripitur: vōx īrācunda mināxque
(484)  plēnaque terrōris raucō dē gutture fertur;
(485)  mēns antīqua tamen factā quoque mānsit in ursā,
(486)  adsiduōque suōs gemitū testāta dolōrēs
(487)  quālēscumque manūs ad caelum et sīdera tollit
(488)  ingrātumque Jovem, nequeat cum dīcere, sentit.
(489)  ā! quotiēns, sōlā nōn ausa quiēscere silvā,
(490)  ante domum quondamque suīs errāvit in agrīs!
(491)  ā! quotiēns per saxa canum lātrātibus ācta est
(492)  vēnātrīxque metū vēnantum territa fūgit!
(493)  saepe ferīs latuit vīsīs, oblīta quid esset,
(494)  ursaque cōnspectōs in montibus horruit ursōs
(495)  pertimuitque lupōs, quamvīs pater esset in illīs.
(496)  Ecce Lycāoniae prōlēs ignāra parentis,
(497)  Arcas adest ter quīnque ferē nātālibus āctīs;
(498)  dumque ferās sequitur, dum saltūs ēligit aptōs
(499)  nexilibusque plagīs silvās Erymanthidas ambit,
(500)  incidit in mātrem, quae restitit Arcade vīsō
(501)  et cognōscentī similis fuit: ille refūgit
(502)  inmōtōsque oculōs in sē sine fīne tenentem
(503)  nescius extimuit propiusque accēdere aventī
(504)  vulnificō fuerat fīxūrus pectora tēlō:
(505)  arcuit omnipotēns pariterque ipsōsque nefāsque
(506)  sustulit et pariter raptōs per inānia ventō
(507)  inposuit caelō vīcīnaque sīdera fēcit.
(508)  Intumuit Jūnō, postquam inter sīdera paelex
(509)  fulsit, et ad cānam dēscendit in aequora Tēthyn
(510)  Ōceanumque senem, quōrum reverentia mōvit
(511)  saepe deōs, causamque viae scītantibus īnfit:
(512)  'quaeritis, aetheriīs quārē rēgīna deōrum
(513)  sēdibus hīc adsim? prō mē tenet altera caelum!
(514)  mentior, obscūrum nisi nox cum fēcerit orbem,
(515)  nūper honōrātās summō, mea vulnera, caelō
(516)  vīderitis stēllās illīc, ubi circulus axem
(517)  ultimus extrēmum spatiōque brevissimus ambit.
(518)  est vērō cūr quis Jūnōnem laedere nōlit
(519)  offēnsamque tremat, quae prōsum sōla nocendō?
(520)  ō ego quantum ēgī! quam vasta potentia nostra est!
(521)  esse hominem vetuī: facta est dea! sīc ego poenās
(522)  sontibus inpōnō, sīc est mea magna potestās!
(523)  vindicet antīquam faciem vultūsque ferīnōs
(524)  dētrahat, Argolicā quod in ante Phorōnide fēcit
(525)  cūr nōn et pulsā dūcit Jūnōne meōque
(526)  collocat in thalamō socerumque Lycāona sūmit?
(527)  at vōs sī laesae tangit contemptus alumnae,
(528)  gurgite caeruleō septem prohibēte triōnēs
(529)  sīderaque in caelō stuprī mercēde receptā
(530)  pellite, nē pūrō tinguātur in aequore paelex!'
(531)  Dī maris adnuerant: habilī Sāturnia currū,
(532)  ingreditur liquidum pāvōnibus aethera pictīs,
(533)  tam nūper pictīs caesō pāvōnibus Argō,
(534)  quam tū nūper erās, cum candidus ante fuissēs,
(535)  corve loquāx, subitō nigrantēs versus in ālās.
(536)  nam fuit haec quondam niveīs argentea pennīs
(537)  āles, ut aequāret tōtās sine lābe columbās,
(538)  nec servātūrīs vigilī Capitōlia vōce
(539)  cēderet ānseribus nec amantī flūmina cycnō.
(540)  lingua fuit damnō: linguā faciente loquācī
(541)  quī color albus erat, nunc est contrārius albō
(542)  Pulchrior in tōtā quam Lārīsaea Corōnis
(543)  nōn fuit Haemoniā: placuit tibi, Delphice, certē,
(544)  dum vel casta fuit vel inobservāta, sed āles
(545)  sēnsit adulterium Phoebēius, utque latentem
(546)  dētegeret culpam, nōn exōrābilis index,
(547)  ad dominum tendēbat iter. quem garrula mōtīs
(548)  cōnsequitur pennīs, scītētur ut omnia, cornīx
(549)  audītāque viae causā 'nōn ūtile carpis'
(550)  inquit 'iter: nē sperne meae praesāgia linguae!
(551)  quid fuerim quid simque vidē meritumque requīre:
(552)  inveniēs nocuisse fidem. nam tempore quōdam
(553)  Pallas Ericthonium, prōlem sine mātre creātam,
(554)  clauserat Actaeō textā dē vīmine cistā
(555)  virginibusque tribus geminō dē Cecrope nātīs
(556)  et lēgem dederat, sua nē sēcrēta vidērent.
(557)  abdita fronde levī dēnsā speculābar ab ulmō,
(558)  quid facerent: commissa duae sine fraude tuentur,
(559)  Pandrosos atque Hersē; timidās vocat ūna sorōrēs
(560)  Aglauros nōdōsque manū dīdūcit, et intus
(561)  īnfantemque vident adporrēctumque dracōnem.
(562)  ācta deae referō. prō quō mihi grātia tālis
(563)  redditur, ut dīcar tūtēlā pulsa Minervae
(564)  et pōnar post noctis avem! mea poena volucrēs
(565)  admonuisse potest, nē vōce perīcula quaerant.
(566)  at, puto, nōn ultrō nēquīquam tāle rogantem
(567)  mē petiit! ipsā licet hoc ā Pallade quaerās:
(568)  quamvīs īrāta est, nōn hoc īrāta negābit.
(569)  nam mē Phōcaicā clārus tellūre Corōneus
(570)  (nōta loquor) genuit, fueramque ego rēgia virgō
(571)  dīvitibusque procīs (nē mē contemne) petēbar:
(572)  fōrma mihī nocuit. nam cum per lītora lentīs
(573)  passibus, ut soleō, summā spatiārer harēnā,
(574)  vīdit et incaluit pelagī deus, utque precandō
(575)  tempora cum blandīs absūmpsit inānia verbīs,
(576)  vim parat et sequitur. fugiō dēnsumque relinquō
(577)  lītus et in mollī nēquīquam lassor harēnā.
(578)  inde deōs hominēsque vocō; nec contigit ūllum
(579)  vōx mea mortālem: mōta est prō virgine virgō
(580)  auxiliumque tulit. tendēbam bracchia caelō:
(581)  bracchia coepērunt levibus nigrēscere pennīs;
(582)  reicere ex umerīs vestem mōlībar, at illa
(583)  plūma erat inque cutem rādīcēs ēgerat īmās;
(584)  plangere nūda meīs cōnābar pectora palmīs,
(585)  sed neque jam palmās nec pectora nūda gerēbam;
(586)  currēbam, nec, ut ante, pedēs retinēbat harēna,
(587)  sed summā tollēbar humō; mox alta per aurās
(588)  ēvehor et data sum comes inculpāta Minervae.
(589)  quid tamen hoc prōdest, sī dīrō facta volūcris
(590)  crīmine Nyctimenē nostrō successit honōrī?
(591)  an quae per tōtam rēs est nōtissima Lesbon,
(592)  nōn audīta tibi est, patrium temerāsse cubīle
(593)  Nyctimenēn? avis illa quidem, sed cōnscia culpae
(594)  cōnspectum lūcemque fugit tenebrīsque pudōrem
(595)  cēlat et ā cūnctīs expellitur aethere tōtō.'
(596)  Tālia dīcentī 'tibi' ait 'revocāmina' corvus
(597)  'sint, precor, ista malō: nōs vānum spernimus ōmen.'
(598)  nec coeptum dīmittit iter dominōque jacentem
(599)  cum juvene Haemoniō vīdisse Corōnida nārrat.
(600)  laurea dēlāpsa est audītō crīmine amantis,
(601)  et pariter vultusque deō plēctrumque colorque
(602)  excidit, utque animus tumidā fervēbat ab īrā,
(603)  arma adsuēta capit flexumque ā cornibus arcum
(604)  tendit et illa suō totiēns cum pectore jūncta
(605)  indēvītātō trājēcit pectora tēlō.
(606)  icta dedit gemitum tractōque ā corpore ferrō
(607)  candida pūniceō perfūdit membra cruōre
(608)  et dīxit: 'potuī poenās tibi, Phoebe, dedisse,
(609)  sed peperisse prius; duo nunc moriēmur in ūnā.'
(610)  hāctenus, et pariter vītam cum sanguine fūdit;
(611)  corpus ināne animae frīgus lētāle secūtum est.
(612)  Paenitet heu! sērō poenae crūdēlis amantem,
(613)  sēque, quod audierit, quod sīc exārserit, ōdit;
(614)  ōdit avem, per quam crīmen causamque dolendī
(615)  scīre coāctus erat, nec nōn arcumque manumque
(616)  ōdit cumque manū temerāria tēla sagittās
(617)  conlāpsamque fovet sērāque ope vincere fāta
(618)  nītitur et medicās exercet ināniter artēs.
(619)  quae postquam frūstrā temptāta rogumque parārī
(620)  vīdit et ārsūrōs suprēmīs ignibus artūs,
(621)  tum vērō gemitūs (neque enim caelestia tinguī
(622)  ōra licet lacrimīs) altō dē corde petītōs
(623)  ēdidit, haud aliter quam cum spectante juvencā
(624)  lactentis vitulī dextrā lībrātus ab aure
(625)  tempora discussit clārō cava malleus ictū.
(626)  ut tamen ingrātōs in pectora fūdit odōrēs
(627)  et dedit amplexūs injūstaque jūsta perēgit,
(628)  nōn tulit in cinerēs lābī sua Phoebus eōsdem
(629)  sēmina, sed nātum flammīs uterōque parentis
(630)  ēripuit geminīque tulit Chīrōnis in antrum,
(631)  spērantemque sibī nōn falsae praemia linguae
(632)  inter avēs albās vetuit cōnsistere corvum.
(633)  Sēmifer intereā dīvīnae stirpis alumnō
(634)  laetus erat mixtōque onerī gaudēbat honōre;
(635)  ecce venit rutilīs umerōs prōtēcta capillīs
(636)  fīlia centaurī, quam quondam nympha Chariclō
(637)  flūminis in rapidī rīpīs ēnīxa vocāvit
(638)  Ōcyroēn: nōn haec artēs contenta paternās
(639)  ēdidicisse fuit, fātōrum arcāna canēbat.
(640)  ergō ubi vāticinōs concēpit mente furōrēs
(641)  incaluitque deō, quem clausum pectore habēbat,
(642)  adspicit īnfantem 'tōtō' que 'salūtifer orbī
(643)  crēsce, puer!' dīxit; 'tibi sē mortālia saepe
(644)  corpora dēbēbunt, animās tibi reddere adēmptās
(645)  fās erit, idque semel dīs indignantibus ausus
(646)  posse dare hoc iterum flammā prohibēbere avītā,
(647)  ēque deō corpus fīēs exsangue deusque,
(648)  quī modo corpus erās, et bis tua fāta novābis.
(649)  tū quoque, cāre pater, nunc inmortālis et aevīs
(650)  omnibus ut maneās nāscendī lēge creātus,
(651)  posse morī cupiēs, tum cum cruciābere dīrae
(652)  sanguine serpentis per saucia membra receptō;
(653)  tēque ex aeternō patientem nūmina mortis
(654)  efficient, triplicēsque deae tua fīla resolvent.'
(655)  restābat fātīs aliquid: suspīrat ab īmīs
(656)  pectoribus, lacrimaeque genīs lābuntur obortae,
(657)  atque ita 'praevertunt' inquit 'mē fāta, vetorque
(658)  plūra loquī, vōcisque meae praeclūditur ūsus.
(659)  nōn fuerant artēs tantī, quae nūminis īram
(660)  contrāxēre mihī: māllem nescīsse futūra!
(661)  jam mihi subdūcī faciēs hūmāna vidētur,
(662)  jam cibus herba placet, jam lātīs currere campīs
(663)  impetus est: in equam cognātaque corpora vertor.
(664)  tōta tamen quārē? pater est mihi nempe bifōrmis.'
(665)  tālia dīcentī pars est extrēma querellae
(666)  intellēcta parum cōnfūsaque verba fuērunt;
(667)  mox nē verba quidem nec equae sonus ille vidētur
(668)  sed simulantis equam, parvōque in tempore certōs
(669)  ēdidit hinnītūs et bracchia mōvit in herbās.
(670)  tum digitī coeunt et quīnōs alligat unguēs
(671)  perpetuō cornū levis ungula, crēscit et ōris
(672)  et collī spatium, longae pars maxima pallae
(673)  cauda fit, utque vagī crīnēs per colla jacēbant,
(674)  in dextrās abiēre jubās, pariterque novāta est
(675)  et vōx et faciēs; nōmen quoque mōnstra dedēre.
(676)  Flēbat opemque tuam frūstrā Philyrēius hērōs,
(677)  Delphice, poscēbat. nam nec rescindere magnī
(678)  jussa Jovis poterās, nec, sī rescindere possēs,
(679)  tunc aderās: Ēlin Messēniaque arva colēbās.
(680)  illud erat tempus, quō tē pāstōria pellis
(681)  tēxit, onusque fuit baculum silvestre sinistrae,
(682)  alterius dispār septēnīs fistula cannīs.
(683)  dumque amor est cūrae, dum tē tua fistula mulcet,
(684)  incūstōdītae Pyliōs memorantur in agrōs
(685)  prōcessisse bovēs: videt hās Atlantide Maiā
(686)  nātus et arte suā silvīs occultat abāctās.
(687)  sēnserat hoc fūrtum nēmō nisi nōtus in illō
(688)  rūre senex; Battum vīcīnia tōta vocābant.
(689)  dīvitis hic saltūs herbōsaque pāscua Nēleī
(690)  nōbiliumque gregēs cūstōs servābat equārum.
(691)  hunc tenuit blandāque manū sēdūxit et illī
(692)  'quisquis es, hospes' ait, 'sī forte armenta requīret
(693)  haec aliquis, vīdisse negā neu grātia factō
(694)  nūlla rependātur, nitidam cape praemia vaccam!'
(695)  et dedit. acceptā vōcēs hās reddidit hospes:
(696)  'tūtus eās! lapis iste prius tua fūrta loquētur,'
(697)  et lapidem ostendit. simulat Jove nātus abīre;
(698)  mox redit et versā pariter cum vōce figūrā
(699)  'rūstice, vīdistī sī quās hōc līmite' dīxit
(700)  'īre bovēs, fer opem fūrtōque silentia dēme!
(701)  jūncta suō pretium dabitur tibi fēmina taurō.'
(702)  at senior, postquam est mercēs gemināta, 'sub illīs
(703)  montibus' inquit 'erunt,' et erant sub montibus illīs.
(704)  rīsit Atlantiadēs et 'mē mihi, perfide, prōdis?
(705)  mē mihi prōdis?' ait perjūraque pectora vertit
(706)  in dūrum silicem, quī nunc quoque dīcitur index,
(707)  inque nihil meritō vetus est īnfāmia saxō.
(708)  Hinc sē sustulerat paribus cādūcifer ālīs,
(709)  Mūnychiōsque volāns agrōs grātamque Minervae
(710)  dēspectābat humum cultīque arbusta Lycēī.
(711)  illā forte diē castae dē mōre puellae
(712)  vertice suppositō fēstās in Palladis arcēs
(713)  pūra corōnātīs portābant sacra canistrīs.
(714)  inde revertentēs deus adspicit āles iterque
(715)  nōn agit in rēctum, sed in orbem curvat eundem:
(716)  ut volucris vīsīs rapidissima mīluus extīs,
(717)  dum timet et dēnsī circumstant sacra ministrī,
(718)  flectitur in gȳrum nec longius audet abīre
(719)  spemque suam mōtīs avidus circumvolat ālīs,
(720)  sīc super Actaeās agilis Cyllēnius arcēs
(721)  inclīnat cursūs et eāsdem circinat aurās.
(722)  quantō splendidior quam cētera sīdera fulget
(723)  Lūcifer, et quantō quam Lūcifer aurea Phoebē,
(724)  tantō virginibus praestantior omnibus Hersē
(725)  ībat eratque decus pompae comitumque suārum.
(726)  obstipuit fōrmā Jove nātus et aethere pendēns
(727)  nōn secus exārsit, quam cum Baleārica plumbum
(728)  funda jacit: volat illud et incandēscit eundō
(729)  et, quōs nōn habuit, sub nūbibus invenit ignēs.
(730)  vertit iter caelōque petit terrēna relictō
(731)  nec sē dissimulat: tanta est fīdūcia fōrmae.
(732)  quae quamquam jūsta est, cūrā tamen adjuvat illam
(733)  permulcetque comās chlamydemque, ut pendeat aptē,
(734)  collocat, ut limbus tōtumque adpāreat aurum,
(735)  ut teres in dextrā, quae somnōs dūcit et arcet,
(736)  virga sit, ut tersīs niteant tālāria plantīs.
(737)  Pars sēcrēta domūs ebore et testūdine cultōs
(738)  trēs habuit thalamōs, quōrum tū, Pandrose, dextrum,
(739)  Aglauros laevum, medium possēderat Hersē.
(740)  quae tenuit laevum, venientem prīma notāvit
(741)  Mercurium nōmenque deī scītārier ausa est
(742)  et causam adventūs; cui sīc respondit Atlantis
(743)  Plēionēsque nepōs 'ego sum, quī jussa per aurās
(744)  verba patris portō; pater est mihi Juppiter ipse.
(745)  nec fingam causās, tū tantum fīda sorōrī
(746)  esse velīs prōlisque meae mātertera dīcī:
(747)  Hersē causa viae; faveās ōrāmus amantī.'
(748)  adspicit hunc oculīs īsdem, quibus abdita nūper
(749)  vīderat Aglauros flāvae sēcrēta Minervae,
(750)  prōque ministeriō magnī sibi ponderis aurum
(751)  postulat: intereā tēctīs excēdere cōgit.
(752)  Vertit ad hanc torvī dea bellica lūminis orbem
(753)  et tantō penitus trāxit suspīria mōtū,
(754)  ut pariter pectus positamque in pectore fortī
(755)  aegida concuteret: subit, hanc arcāna profāna
(756)  dētēxisse manū, tum cum sine mātre creātam
(757)  Lemnicolae stirpem contrā data foedera vīdit,
(758)  et grātamque deō fore jam grātamque sorōrī
(759)  et dītem sūmptō, quod avāra poposcerat, aurō.
(760)  prōtinus Invidiae nigrō squālentia tābō
(761)  tēcta petit: domus est īmīs in vallibus hujus
(762)  abdita, sōle carēns, nōn ūllī pervia ventō,
(763)  trīstis et ignāvī plēnissima frīgoris et quae
(764)  igne vacet semper, cālīgine semper abundet.
(765)  hūc ubi pervēnit bellī metuenda virāgō,
(766)  cōnstitit ante domum (neque enim succēdere tēctīs
(767)  fās habet) et postēs extrēmā cuspide pulsat.
(768)  concussae patuēre forēs. videt intus edentem
(769)  vīpereās carnēs, vitiōrum alimenta suōrum,
(770)  Invidiam vīsāque oculōs āvertit; at illa
(771)  surgit humō pigrā sēmēsārumque relinquit
(772)  corpora serpentum passūque incēdit inertī.
(773)  utque deam vīdit fōrmāque armīsque decōram,
(774)  ingemuit vultumque ūnā ac suspīria dūxit.
(775)  pallor in ōre sedet, maciēs in corpore tōtō.
(776)  nusquam rēcta aciēs, līvent rūbīgine dentēs,
(777)  pectora felle virent, lingua est suffūsa venēnō;
(778)  rīsus abest, nisi quem vīsī mōvēre dolōrēs;
(779)  nec fruitur somnō, vigilantibus excita cūrīs,
(780)  sed videt ingrātōs intābēscitque videndō
(781)  successūs hominum carpitque et carpitur ūnā
(782)  suppliciumque suum est. quamvīs tamen ōderat illam,
(783)  tālibus adfāta est breviter Trītōnia dictīs:
(784)  'īnfice tābe tuā nātārum Cecropis ūnam:
(785)  sīc opus est. Aglauros ea est.' haud plūra locūta
(786)  fūgit et inpressā tellūrem reppulit hastā.
(787)  Illa deam oblīquō fugientem lūmine cernēns
(788)  murmura parva dedit successūrumque Minervae
(789)  indoluit baculumque capit, quod spīnea tōtum
(790)  vincula cingēbant, adopertaque nūbibus ātrīs,
(791)  quācumque ingreditur, flōrentia prōterit arva
(792)  exūritque herbās et summa cacūmina carpit
(793)  adflātūque suō populōs urbēsque domōsque
(794)  polluit et tandem Trītōnida cōnspicit arcem
(795)  ingeniīs opibusque et fēstā pāce virentem
(796)  vixque tenet lacrimās, quia nīl lacrimābile cernit.
(797)  sed postquam thalamōs intrāvit Cecrope nātae,
(798)  jussa facit pectusque manū ferrūgine tīnctā
(799)  tangit et hāmātīs praecordia sentibus inplet
(800)  īnspīratque nocēns vīrus piceumque per ossa
(801)  dissipat et mediō spargit pulmōne venēnum,
(802)  nēve malī causae spatium per lātius errent,
(803)  germānam ante oculōs fortūnātumque sorōris
(804)  conjugium pulchrāque deum sub imāgine pōnit
(805)  cūnctaque magna facit; quibus inrītāta dolōre
(806)  Cecropis occultō mordētur et ānxia nocte
(807)  ānxia lūce gemit lentāque miserrima tābe
(808)  līquitur, ut glaciēs incertō saucia sōle,
(809)  fēlīcisque bonīs nōn lēnius ūritur Hersēs,
(810)  quam cum spīnōsīs ignis suppōnitur herbīs,
(811)  quae neque dant flammās lentōque tepōre cremantur.
(812)  saepe morī voluit, nē quicquam tāle vidēret,
(813)  saepe velut crīmen rigidō nārrāre parentī;
(814)  dēnique in adversō venientem līmine sēdit
(815)  exclūsūra deum. cui blandīmenta precēsque
(816)  verbaque jactantī mītissima 'dēsine!' dīxit,
(817)  'hinc ego mē nōn sum nisi tē mōtūra repulsō.'
(818)  'stēmus' ait 'pactō' vēlōx Cyllēnius 'istō!'
(819)  caelestīque forēs virgā patefēcit: at illī
(820)  surgere cōnantī partēs, quāscumque sedendō
(821)  flectimur, ignāvā nequeunt gravitāte movērī:
(822)  illa quidem pugnat rēctō sē attollere truncō,
(823)  sed genuum jūnctūra riget, frīgusque per unguēs
(824)  lābitur, et pallent āmissō sanguine vēnae;
(825)  utque malum lātē solet inmedicābile cancer
(826)  serpere et inlaesās vitiātīs addere partēs,
(827)  sīc lētālis hiems paulātim in pectora vēnit
(828)  vītālēsque viās et respīrāmina clausit,
(829)  nec cōnāta loquī est nec, sī cōnāta fuisset,
(830)  vōcis habēbat iter: saxum jam colla tenēbat,
(831)  ōraque dūruerant, signumque exsangue sedēbat;
(832)  nec lapis albus erat: sua mēns īnfēcerat illam.
(833)  Hās ubi verbōrum poenās mentisque profānae
(834)  cēpit Atlantiadēs, dictās ā Pallade terrās
(835)  linquit et ingreditur jactātīs aethera pennīs.
(836)  sēvocat hunc genitor nec causam fassus amōris
(837)  'fīde minister' ait 'jussōrum, nāte, meōrum,
(838)  pelle moram solitōque celer dēlābere cursū,
(839)  quaeque tuam mātrem tellūs ā parte sinistrā
(840)  suspicit (indigenae Sīdōnida nōmine dīcunt),
(841)  hanc pete, quodque procul montānō grāmine pāscī
(842)  armentum rēgāle vidēs, ad lītora verte!'
(843)  dīxit, et expulsī jamdūdum monte juvencī
(844)  lītora jussa petunt, ubi magnī fīlia rēgis
(845)  lūdere virginibus Tyriīs comitāta solēbat.
(846)  nōn bene conveniunt nec in ūnā sēde morantur
(847)  majestās et amor; scēptrī gravitāte relictā
(848)  ille pater rēctorque deum, cui dextra trisulcīs
(849)  ignibus armāta est, quī nūtū concutit orbem,
(850)  induitur faciem taurī mixtusque juvencīs
(851)  mūgit et in tenerīs fōrmōsus obambulat herbīs.
(852)  quippe color nivis est, quam nec vestīgia dūrī
(853)  calcāvēre pedis nec solvit aquāticus auster.
(854)  colla torīs exstant, armīs paleāria pendent,
(855)  cornua vāra quidem, sed quae contendere possīs
(856)  facta manū, pūrāque magis perlūcida gemmā.
(857)  nūllae in fronte minae, nec formīdābile lūmen:
(858)  pācem vultus habet. mīrātur Agēnore nāta,
(859)  quod tam fōrmōsus, quod proelia nūlla minētur;
(860)  sed quamvīs mītem metuit contingere prīmō,
(861)  mox adit et flōrēs ad candida porrigit ōra.
(862)  gaudet amāns et, dum veniat spērāta voluptās,
(863)  ōscula dat manibus; vix jam, vix cētera differt;
(864)  et nunc adlūdit viridīque exsultat in herbā,
(865)  nunc latus in fulvīs niveum dēpōnit harēnīs;
(866)  paulātimque metū dēmptō modo pectora praebet
(867)  virgineā plaudenda manū, modo cornua sertīs
(868)  inpedienda novīs; ausa est quoque rēgia virgō
(869)  nescia, quem premeret, tergō cōnsīdere taurī,
(870)  cum deus ā terrā siccōque ā lītore sēnsim
(871)  falsa pedum prīmīs vestīgia pōnit in undīs;
(872)  inde abit ulterius mediīque per aequora pontī
(873)  fert praedam: pavet haec lītusque ablāta relictum
(874)  respicit et dextrā cornum tenet, altera dorsō
(875)  inposita est; tremulae sinuantur flāmine vestēs.
