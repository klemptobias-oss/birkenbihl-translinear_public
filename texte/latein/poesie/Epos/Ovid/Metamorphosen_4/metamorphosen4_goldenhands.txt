(1)  At nōn Alcithoē Minyēias orgia cēnset
(2)  accipienda deī, sed adhūc temerāria Bacchum
(3)  prōgeniem negat esse Jovis sociāsque sorōrēs
(4)  inpietātis habet. fēstum celebrāre sacerdōs
(5)  inmūnēsque operum famulās domināsque suōrum
(6)  pectora pelle tegī, crīnālēs solvere vittās,
(7)  serta comā, manibus frondentēs sūmere thyrsōs
(8)  jusserat et saevam laesī fore nūminis īram
(9)  vāticinātus erat: pārent mātrēsque nurūsque
(10)  tēlāsque calathōsque īnfectaque pēnsa repōnunt
(11)  tūraque dant Bacchumque vocant Bromiumque Lyaeumque
(12)  ignigenamque satumque iterum sōlumque bimātrem;
(13)  additur hīs Nȳseus indētōnsusque Thyōneus
(14)  et cum Lēnaeō geniālis cōnsitor ūvae
(15)  Nycteliusque Eleleusque parēns et Iacchus et Euhan,
(16)  et quae praetereā per Grāiās plūrima gentēs
(17)  nōmina, Līber, habēs. tibi enim incōnsūmpta juventa est,
(18)  tū puer aeternus, tū fōrmōsissimus altō
(19)  cōnspiceris caelō; tibi, cum sine cornibus adstās,
(20)  virgineum caput est; Oriēns tibi victus, adusque
(21)  dēcolor extrēmō qua tinguitur India Gangē.
(22)  Penthea tū, venerande, bipenniferumque Lycūrgum
(23)  sacrilegōs mactās, Tyrrhēnaque mittis in aequor
(24)  corpora, tū bijugum pictīs īnsignia frēnīs
(25)  colla premis lyncum. bacchae satyrīque sequuntur,
(26)  quīque senex ferulā titubantēs ēbrius artūs
(27)  sustinet et pandō nōn fortiter haeret asellō.
(28)  quācumque ingrederis, clāmor juvenālis et ūnā
(29)  fēmineae vōcēs inpulsaque tympana palmīs
(30)  concavaque aera sonant longōque forāmine buxus.
(31)  'Plācātus mītisque' rogant Ismēnides 'adsīs,'
(32)  jussaque sacra colunt; sōlae Minyēides intus
(33)  intempestīvā turbantēs fēsta Minervā
(34)  aut dūcunt lānās aut stāmina pollice versant
(35)  aut haerent tēlae famulāsque labōribus urguent.
(36)  ē quibus ūna levī dēdūcēns pollice fīlum
(37)  'dum cessant aliae commentaque sacra frequentant,
(38)  nōs quoque, quās Pallas, melior dea, dētinet' inquit,
(39)  'ūtile opus manuum variō sermōne levēmus
(40)  perque vicēs aliquid, quod tempora longa vidērī
(41)  nōn sinat, in medium vacuās referāmus ad aurēs!'
(42)  dicta probant prīmamque jubent nārrāre sorōrēs.
(43)  illa, quid ē multīs referat (nam plūrima nōrat),
(44)  cōgitat et dubia est, dē tē, Babylōnia, nārret,
(45)  Derceti, quam versā squāmīs vēlantibus artūs
(46)  stāgna Palaestīnī crēdunt mōtāsse figūrā,
(47)  an magis, ut sūmptīs illīus fīlia pennīs
(48)  extrēmōs albīs in turribus ēgerit annōs,
(49)  nāis an ut cantū nimiumque potentibus herbīs
(50)  verterit in tacitōs juvenālia corpora piscēs,
(51)  dōnec idem passa est, an, quae pōma alba ferēbat
(52)  ut nunc nigra ferat contāctū sanguinis arbor:
(53)  hoc placet; hanc, quoniam vulgāris fābula nōn est,
(54)  tālibus ōrsa modīs lānā sua fīla sequente:
(55)  'Pȳramus et Thisbē, juvenum pulcherrimus alter,
(56)  altera, quās Oriēns habuit, praelāta puellīs,
(57)  contiguās tenuēre domōs, ubi dīcitur altam
(58)  coctilibus mūrīs cīnxisse Semīramis urbem.
(59)  nōtitiam prīmōsque gradūs vīcīnia fēcit,
(60)  tempore crēvit amor; taedae quoque jūre coīssent,
(61)  sed vetuēre patrēs: quod nōn potuēre vetāre,
(62)  ex aequō captīs ārdēbant mentibus ambō.
(63)  cōnscius omnis abest; nūtū signīsque loquuntur,
(64)  quōque magis tegitur, tēctus magis aestuat ignis.
(65)  fissus erat tenuī rīmā, quam dūxerat ōlim,
(66)  cum fieret, pariēs domuī commūnis utrīque.
(67)  id vitium nūllī per saecula longa notātum.
(68)  quid nōn sentit amor? prīmī vīdistis amantēs
(69)  et vōcis fēcistis iter, tūtaeque per illud
(70)  murmure blanditiae minimō trānsīre solēbant.
(71)  saepe, ubi cōnstiterant hinc Thisbē, Pȳramus illinc,
(72)  inque vicēs fuerat captātus anhēlitus ōris,
(73)  "invide" dīcēbant "pariēs, quid amantibus obstās?
(74)  quantum erat, ut sinerēs tōtō nōs corpore jungī
(75)  aut, hoc sī nimium est, vel ad ōscula danda patērēs?
(76)  nec sumus ingrātī: tibi nōs dēbēre fatēmur,
(77)  quod datus est verbīs ad amīcās trānsitus aurēs."
(78)  tālia dīversā nēquīquam sēde locūtī
(79)  sub noctem dīxēre "valē" partīque dedēre
(80)  ōscula quisque suae nōn pervenientia contrā.
(81)  postera nocturnōs Aurōra remōverat ignēs,
(82)  sōlque pruīnōsās radiīs siccāverat herbās:
(83)  ad solitum coiēre locum. tum murmure parvō
(84)  multa prius questī statuunt, ut nocte silentī
(85)  fallere cūstōdēs foribusque excēdere temptent,
(86)  cumque domō exierint, urbis quoque tēcta relinquant,
(87)  nēve sit errandum lātō spatiantibus arvō,
(88)  conveniant ad busta Ninī lateantque sub umbrā
(89)  arboris: arbor ibī niveīs ūberrima pōmīs,
(90)  ardua mōrus, erat, gelidō contermina fontī.
(91)  pacta placent; et lūx, tardē discēdere vīsa,
(92)  praecipitātur aquīs, et aquīs nox exit ab īsdem.
(93)  'Callida per tenebrās versātō cardine Thisbē
(94)  ēgreditur fallitque suōs adopertaque vultum
(95)  pervenit ad tumulum dictāque sub arbore sēdit.
(96)  audācem faciēbat amor. venit ecce recentī
(97)  caede leaena boum spūmantēs oblita rictūs
(98)  dēpositūra sitim vīcīnī fontis in undā;
(99)  quam procul ad lūnae radiōs Babylōnia Thisbē
(100)  vīdit et obscūrum timidō pede fūgit in antrum,
(101)  dumque fugit, tergō vēlāmina lāpsa relīquit.
(102)  ut lea saeva sitim multā conpescuit undā,
(103)  dum redit in silvās, inventōs forte sine ipsā
(104)  ōre cruentātō tenuēs laniāvit amictūs.
(105)  sērius ēgressus vestīgia vīdit in altō
(106)  pulvere certa ferae tōtōque expalluit ōre
(107)  Pȳramus; ut vērō vestem quoque sanguine tīnctam
(108)  repperit, "ūna duōs" inquit "nox perdet amantēs,
(109)  ē quibus illa fuit longā dignissima vītā;
(110)  nostra nocēns anima est. ego tē, miseranda, perēmī,
(111)  in loca plēna metūs quī jussī nocte venīrēs
(112)  nec prior hūc vēnī. nostrum dīvellite corpus
(113)  et scelerāta ferō cōnsūmite vīscera morsū,
(114)  ō quīcumque sub hāc habitātis rūpe leōnēs!
(115)  sed timidī est optāre necem." vēlāmina Thisbēs
(116)  tollit et ad pactae sēcum fert arboris umbram,
(117)  utque dedit nōtae lacrimās, dedit ōscula vestī,
(118)  "accipe nunc" inquit "nostrī quoque sanguinis haustūs!"
(119)  quōque erat accīnctus, dēmīsit in īlia ferrum,
(120)  nec mora, ferventī moriēns ē vulnere trāxit.
(121)  ut jacuit resupīnus humō, cruor ēmicat altē,
(122)  nōn aliter quam cum vitiātō fistula plumbō
(123)  scinditur et tenuī strīdente forāmine longās
(124)  ējaculātur aquās atque ictibus āera rumpit.
(125)  arboreī fētūs adspergine caedis in ātram
(126)  vertuntur faciem, madefactaque sanguine rādīx
(127)  purpureō tinguit pendentia mōra colōre.
(128)  'Ecce metū nōndum positō, nē fallat amantem,
(129)  illa redit juvenemque oculīs animōque requīrit,
(130)  quantaque vītārit nārrāre perīcula gestit;
(131)  utque locum et vīsā cognōscit in arbore fōrmam,
(132)  sīc facit incertam pōmī color: haeret, an haec sit.
(133)  dum dubitat, tremebunda videt pulsāre cruentum
(134)  membra solum, retrōque pedem tulit, ōraque buxō
(135)  pallidiōra gerēns exhorruit aequoris īnstar,
(136)  quod tremit, exiguā cum summum stringitur aurā.
(137)  sed postquam remorāta suōs cognōvit amōrēs,
(138)  percutit indignōs clārō plangōre lacertōs
(139)  et laniāta comās amplexaque corpus amātum
(140)  vulnera supplēvit lacrimīs flētumque cruōrī
(141)  miscuit et gelidīs in vultibus ōscula fīgēns
(142)  "Pȳrame," clāmāvit, "quis tē mihi cāsus adēmit?
(143)  Pȳrame, respondē! tua tē cārissima Thisbē
(144)  nōminat; exaudī vultūsque attolle jacentēs!"
(145)  ad nōmen Thisbēs oculōs jam morte gravātōs
(146)  Pȳramus ērēxit vīsāque recondidit illā.
(147)  'Quae postquam vestemque suam cognōvit et ēnse
(148)  vīdit ebur vacuum, "tua tē manus" inquit "amorque
(149)  perdidit, īnfēlīx! est et mihi fortis in ūnum
(150)  hoc manus, est et amor: dabit hic in vulnera vīrēs.
(151)  persequar extīnctum lētīque miserrima dīcar
(152)  causa comesque tuī: quīque ā mē morte revellī
(153)  heu sōlā poterās, poteris nec morte revellī.
(154)  hoc tamen ambōrum verbīs estōte rogātī,
(155)  ō multum miserī meus illīusque parentēs,
(156)  ut, quōs certus amor, quōs hōra novissima jūnxit,
(157)  conpōnī tumulō nōn invideātis eōdem;
(158)  at tū quae rāmīs arbor miserābile corpus
(159)  nunc tegis ūnīus, mox es tēctūra duōrum,
(160)  signa tenē caedis pullōsque et lūctibus aptōs
(161)  semper habē fētūs, geminī monimenta cruōris."
(162)  dīxit et aptātō pectus mucrōne sub īmum
(163)  incubuit ferrō, quod adhūc ā caede tepēbat.
(164)  vōta tamen tetigēre deōs, tetigēre parentēs;
(165)  nam color in pōmō est, ubi permātūruit, āter,
(166)  quodque rogīs superest, ūnā requiēscit in urnā.'
(167)  Dēsierat: mediumque fuit breve tempus, et ōrsa est
(168)  dīcere Leuconoē: vōcem tenuēre sorōrēs.
(169)  'hunc quoque, sīdereā quī temperat omnia lūce,
(170)  cēpit amor Sōlem: Sōlis referēmus amōrēs.
(171)  prīmus adulterium Veneris cum Mārte putātur
(172)  hic vīdisse deus; videt hic deus omnia prīmus.
(173)  indoluit factō Jūnōnigenaeque marītō
(174)  fūrta torī fūrtīque locum mōnstrāvit, at illī
(175)  et mēns et quod opus fabrīlis dextra tenēbat
(176)  excidit: extemplō gracilēs ex aere catēnās
(177)  rētiaque et laqueōs, quae lūmina fallere possent,
(178)  ēlīmat. nōn illud opus tenuissima vincant
(179)  stāmina, nōn summō quae pendet arānea tignō;
(180)  utque levēs tāctūs mōmentaque parva sequantur,
(181)  efficit et lectō circumdata collocat artē.
(182)  ut vēnēre torum conjūnx et adulter in ūnum,
(183)  arte virī vinclīsque novā ratiōne parātīs
(184)  in mediīs ambō dēprēnsī amplexibus haerent.
(185)  Lemnius extemplō valvās patefēcit eburnās
(186)  inmīsitque deōs; illī jacuēre ligātī
(187)  turpiter, atque aliquis dē dīs nōn trīstibus optat
(188)  sīc fierī turpis; superī rīsēre, diūque
(189)  haec fuit in tōtō nōtissima fābula caelō.
(190)  'Exigit indiciī memorem Cytherēia poenam
(191)  inque vicēs illum, tēctōs quī laesit amōrēs,
(192)  laedit amōre parī. quid nunc, Hyperīone nāte,
(193)  fōrma colorque tibī radiātaque lūmina prōsunt?
(194)  nempe, tuīs omnēs quī terrās ignibus ūris,
(195)  ūreris igne novō; quīque omnia cernere dēbēs,
(196)  Leucothoēn spectās et virgine fīgis in ūnā,
(197)  quōs mundō dēbēs, oculōs. modo surgis Eōō
(198)  temperius caelō, modo sērius incidis undīs,
(199)  spectandīque morā brūmālēs porrigis hōrās;
(200)  dēficis interdum, vitiumque in lūmina mentis
(201)  trānsit et obscūrus mortālia pectora terrēs.
(202)  nec tibi quod lūnae terrīs propiōris imāgō
(203)  obstiterit, pallēs: facit hunc amor iste colōrem.
(204)  dīligis hanc ūnam, nec tē Clymenēque Rhodosque
(205)  nec tenet Aeaeae genetrīx pulcherrima Circēs
(206)  quaeque tuōs Clytiē quamvīs dēspecta petēbat
(207)  concubitūs ipsōque illō grave vulnus habēbat
(208)  tempore: Leucothoē multārum oblīvia fēcit,
(209)  gentis odōriferae quam fōrmōsissima partū
(210)  ēdidit Eurynomē; sed postquam fīlia crēvit,
(211)  quam māter cūnctās, tam mātrem fīlia vīcit.
(212)  rēxit Achaemeniās urbēs pater Orchamus isque
(213)  septimus ā prīscō numerātur orīgine Bēlō.
(214)  'Axe sub Hesperiō sunt pāscua Sōlis equōrum:
(215)  ambrosiam prō grāmine habent; ea fessa diurnīs
(216)  membra ministeriīs nūtrit reparatque labōrī.
(217)  dumque ibi quadrupedēs caelestia pābula carpunt
(218)  noxque vicem peragit, thalamōs deus intrat amātōs,
(219)  versus in Eurynomēs faciem genetrīcis, et inter
(220)  bis sex Leucothoēn famulās ad lūmina cernit
(221)  lēvia versātō dūcentem stāmina fūsō.
(222)  ergō ubi ceu māter cārae dedit ōscula nātae,
(223)  "rēs" ait "arcāna est: famulae, discēdite nēve
(224)  ēripite arbitrium mātrī sēcrēta loquendī."
(225)  pāruerant, thalamōque deus sine teste relictō
(226)  "ille ego sum" dīxit, "quī longum mētior annum,
(227)  omnia quī videō, per quem videt omnia tellūs,
(228)  mundī oculus: mihi, crēde, placēs." pavet illa, metūque
(229)  et colus et fūsus digitīs cecidēre remissīs.
(230)  ipse timor decuit. nec longius ille morātus
(231)  in vēram rediit speciem solitumque nitōrem;
(232)  at virgō quamvīs inopīnō territa vīsū
(233)  victa nitōre deī positā vim passa querellā est.
(234)  'Invīdit Clytiē (neque enim moderātus in illā
(235)  Sōlis amor fuerat) stimulātaque paelicis īrā
(236)  vulgat adulterium diffāmātamque parentī
(237)  indicat. ille ferōx inmānsuētusque precantem
(238)  tendentemque manūs ad lūmina Sōlis et "ille
(239)  vim tulit invītae" dīcentem dēfodit altā
(240)  crūdus humō tumulumque super gravis addit harēnae.
(241)  dissipat hunc radiīs Hyperīone nātus iterque
(242)  dat tibi, quā possīs dēfossōs prōmere vultūs;
(243)  nec tū jam poterās ēnectum pondere terrae
(244)  tollere, nympha, caput corpusque exsangue jacēbās:
(245)  nīl illō fertur volucrum moderātor equōrum
(246)  post Phaethontēōs vīdisse dolentius ignēs.
(247)  ille quidem gelidōs radiōrum vīribus artūs
(248)  sī queat in vīvum temptat revocāre calōrem;
(249)  sed quoniam tantīs fātum cōnātibus obstat,
(250)  nectare odōrātō sparsit corpusque locumque
(251)  multaque praequestus "tangēs tamen aethera" dīxit.
(252)  prōtinus inbūtum caelestī nectare corpus
(253)  dēlicuit terramque suō madefēcit odōre,
(254)  virgaque per glaebās sēnsim rādīcibus āctīs
(255)  tūrea surrēxit tumulumque cacūmine rūpit.
(256)  'At Clytiēn, quamvīs amor excūsāre dolōrem
(257)  indiciumque dolor poterat, nōn amplius auctor
(258)  lūcis adit Venerisque modum sibi fēcit in illā.
(259)  tābuit ex illō dēmenter amōribus ūsa;
(260)  nymphārum inpatiēns et sub Jove nocte diēque
(261)  sēdit humō nūdā nūdīs incōmpta capillīs,
(262)  perque novem lūcēs expers undaeque cibīque
(263)  rōre merō lacrimīsque suīs jejūnia pāvit
(264)  nec sē mōvit humō; tantum spectābat euntis
(265)  ōra deī vultūsque suōs flectēbat ad illum.
(266)  membra ferunt haesisse solō, partemque colōris
(267)  lūridus exsanguēs pallor convertit in herbās;
(268)  est in parte rubor violaeque simillimus ōra
(269)  flōs tegit. illa suum, quamvīs rādīce tenētur,
(270)  vertitur ad Sōlem mūtātaque servat amōrem.'
(271)  dīxerat, et factum mīrābile cēperat aurīs;
(272)  pars fierī potuisse negant, pars omnia vērōs
(273)  posse deōs memorant: sed nōn est Bacchus in illīs.
(274)  Poscitur Alcithoē, postquam siluēre sorōrēs.
(275)  quae radiō stantis percurrēns stāmina tēlae
(276)  'vulgātōs taceō' dīxit 'pāstōris amōrēs
(277)  Daphnidis Īdaeī, quem nymphē paelicis īrā
(278)  contulit in saxum: tantus dolor ūrit amantēs;
(279)  nec loquor, ut quondam nātūrae jūre novātō
(280)  ambiguus fuerit modo vir, modo fēmina Sīthōn.
(281)  tē quoque, nunc adamās, quondam fīdissime parvō,
(282)  Celmi, Jovī largōque satōs Cūrētas ab imbrī
(283)  et Crocon in parvōs versum cum Smīlace flōrēs
(284)  praetereō dulcīque animōs novitāte tenēbō.
(285)  'Unde sit īnfāmis, quārē male fortibus undīs
(286)  Salmacis ēnervet tāctōsque remolliat artūs,
(287)  discite. causa latet, vīs est nōtissima fontis
(288)  Mercuriō. puerum dīvā Cytherēide nātum
(289)  nāides Īdaeīs ēnūtrīvēre sub antrīs,
(290)  cujus erat faciēs, in quā māterque paterque
(291)  cognōscī possent; nōmen quoque trāxit ab illīs.
(292)  is tria cum prīmum fēcit quīnquennia, montēs
(293)  dēseruit patriōs Īdāque altrīce relictā
(294)  ignōtīs errāre locīs, ignōta vidēre
(295)  flūmina gaudēbat, studiō minuente labōrem.
(296)  ille etiam Lyciās urbēs Lyciaeque propinquōs
(297)  Cāras adit: videt hīc stāgnum lūcentis ad īmum
(298)  usque solum lymphae; nōn illīc canna palūstris
(299)  nec sterilēs ulvae nec acūtā cuspide juncī;
(300)  perspicuus liquor est; stāgnī tamen ultima vīvō
(301)  caespite cinguntur semperque virentibus herbīs.
(302)  nympha colit, sed nec vēnātibus apta nec arcūs
(303)  flectere quae soleat nec quae contendere cursū,
(304)  sōlaque nāiadum celerī nōn nōta Diānae.
(305)  saepe suās illī fāma est dīxisse sorōrēs
(306)  "Salmaci, vel jaculum vel pictās sūme pharetrās
(307)  et tua cum dūrīs vēnātibus ōtia miscē!"
(308)  nec jaculum sūmit nec pictās illa pharetrās,
(309)  nec sua cum dūrīs vēnātibus ōtia miscet,
(310)  sed modo fonte suō fōrmōsōs perluit artūs,
(311)  saepe Cytōriacō dēdūcit pectine crīnēs
(312)  et, quid sē deceat, spectātās cōnsulit undās;
(313)  nunc perlūcentī circumdata corpus amictū
(314)  mollibus aut foliīs aut mollibus incubat herbīs,
(315)  saepe legit flōrēs. et tum quoque forte legēbat,
(316)  cum puerum vīdit vīsumque optāvit habēre.
(317)  'Nec tamen ante adiit, etsī properābat adīre,
(318)  quam sē conposuit, quam circumspexit amictūs
(319)  et fīnxit vultum et meruit fōrmōsa vidērī.
(320)  tunc sīc ōrsa loquī: "puer ō dignissime crēdī
(321)  esse deus, seu tū deus es, potes esse Cupīdō,
(322)  sīve es mortālis, quī tē genuēre, beātī,
(323)  et frāter fēlīx, et fortūnāta profectō,
(324)  sī qua tibī soror est, et quae dedit ūbera nūtrīx;
(325)  sed longē cūnctīs longēque beātior illa,
(326)  sī qua tibī spōnsa est, sī quam dignābere taedā.
(327)  haec tibi sīve aliqua est, mea sit fūrtīva voluptās,
(328)  seu nūlla est, ego sim, thalamumque ineāmus eundem."
(329)  nāis ab hīs tacuit. puerī rubor ōra notāvit;
(330)  nescit, enim, quid amor; sed et ērubuisse decēbat:
(331)  hic color aprīcā pendentibus arbore pōmīs
(332)  aut eborī tīnctō est aut sub candōre rubentī,
(333)  cum frūstrā resonant aera auxiliāria, lūnae.
(334)  poscentī nymphae sine fīne sorōria saltem
(335)  ōscula jamque manūs ad eburnea colla ferentī
(336)  "dēsinis, an fugiō tēcumque" ait "ista relinquō?"
(337)  Salmacis extimuit "loca" que "haec tibi lībera trādō,
(338)  hospes" ait simulatque gradū discēdere versō,
(339)  tum quoque respiciēns, fruticumque recondita silvā
(340)  dēlituit flexumque genū submīsit; at ille,
(341)  scīlicet ut vacuīs et inobservātus in herbīs,
(342)  hūc it et hinc illūc et in adlūdentibus undīs
(343)  summa pedum tālōque tenus vestīgia tinguit;
(344)  nec mora, temperiē blandārum captus aquārum
(345)  mollia dē tenerō vēlāmina corpore pōnit.
(346)  tum vērō placuit, nūdaeque cupīdine fōrmae
(347)  Salmacis exārsit; flagrant quoque lūmina nymphae,
(348)  nōn aliter quam cum pūrō nitidissimus orbe
(349)  oppositā speculī referītur imāgine Phoebus;
(350)  vixque moram patitur, vix jam sua gaudia differt,
(351)  jam cupit amplectī, jam sē male continet āmēns.
(352)  ille cavīs vēlōx adplausō corpore palmīs
(353)  dēsilit in laticēs alternaque bracchia dūcēns
(354)  in liquidīs trānslūcet aquīs, ut eburnea sī quis
(355)  signa tegat clārō vel candida līlia vitrō.
(356)  "vīcimus et meus est" exclāmat nāis, et omnī
(357)  veste procul jactā mediīs inmittitur undīs,
(358)  pugnantemque tenet, luctantiaque ōscula carpit,
(359)  subjectatque manūs, invītaque pectora tangit,
(360)  et nunc hāc juvenī, nunc circumfunditur illāc;
(361)  dēnique nītentem contrā ēlābīque volentem
(362)  inplicat ut serpēns, quam rēgia sustinet āles
(363)  sublīmemque rapit: pendēns caput illa pedēsque
(364)  adligat et caudā spatiantēs inplicat ālās;
(365)  utve solent hederae longōs intexere truncōs,
(366)  utque sub aequoribus dēprēnsum pōlypus hostem
(367)  continet ex omnī dīmissīs parte flagellīs.
(368)  perstat Atlantiadēs spērātaque gaudia nymphae
(369)  dēnegat; illa premit commissaque corpore tōtō
(370)  sīcut inhaerēbat, "pugnēs licet, inprobe," dīxit,
(371)  "nōn tamen effugiēs. ita, dī, jubeātis, et istum
(372)  nūlla diēs ā mē nec mē dēdūcat ab istō."
(373)  vōta suōs habuēre deōs; nam mixta duōrum
(374)  corpora junguntur, faciēsque indūcitur illīs
(375)  ūna. velut, sī quis condūcat cortice rāmōs,
(376)  crēscendō jungī pariterque adolēscere cernit,
(377)  sīc ubi conplexū coiērunt membra tenācī,
(378)  nec duo sunt sed fōrma duplex, nec fēmina dīcī
(379)  nec puer ut possit, neutrumque et utrumque videntur.
(380)  'Ergō ubi sē liquidās, quō vir dēscenderat, undās
(381)  sēmimarem fēcisse videt mollītaque in illīs
(382)  membra, manūs tendēns, sed jam nōn vōce virīlī
(383)  Hermaphrodītus ait: "nātō date mūnera vestrō,
(384)  et pater et genetrīx, ambōrum nōmen habentī:
(385)  quisquis in hōs fontēs vir vēnerit, exeat inde
(386)  sēmivir et tāctīs subitō mollēscat in undīs!"
(387)  mōtus uterque parēns nātī rata verba bifōrmis
(388)  fēcit et incestō fontem medicāmine tīnxit.'
(389)  Fīnis erat dictīs, et adhūc Minyēia prōlēs
(390)  urguet opus spernitque deum fēstumque profānat,
(391)  tympana cum subitō nōn adpārentia raucīs
(392)  obstrepuēre sonīs, et aduncō tībia cornū
(393)  tinnulaque aera sonant; redolent murraeque crocīque,
(394)  rēsque fidē major, coepēre virēscere tēlae
(395)  inque hederae faciem pendēns frondēscere vestis;
(396)  pars abit in vītēs, et quae modo fīla fuērunt,
(397)  palmite mūtantur; dē stāmine pampinus exit;
(398)  purpura fulgōrem pictīs adcommodat ūvīs.
(399)  jamque diēs exāctus erat, tempusque subībat,
(400)  quod tū nec tenebrās nec possīs dīcere lūcem,
(401)  sed cum lūce tamen dubiae cōnfīnia noctis:
(402)  tēcta repente quatī pinguēsque ārdēre videntur
(403)  lampades et rutilīs conlūcēre ignibus aedēs
(404)  falsaque saevārum simulācra ululāre ferārum,
(405)  fūmida jamdūdum latitant per tēcta sorōrēs
(406)  dīversaeque locīs ignēs ac lūmina vītant,
(407)  dumque petunt tenebrās, parvōs membrāna per artūs
(408)  porrigitur tenuīque inclūdit bracchia pinnā;
(409)  nec quā perdiderint veterem ratiōne figūram,
(410)  scīre sinunt tenebrae: nōn illās plūma levāvit,
(411)  sustinuēre tamen sē perlūcentibus ālīs
(412)  cōnātaeque loquī minimam et prō corpore vōcem
(413)  ēmittunt peraguntque levī strīdōre querellās.
(414)  tēctaque, nōn silvās celebrant lūcemque perōsae
(415)  nocte volant sērōque tenent ā vespere nōmen.
(416)  Tum vērō tōtīs Bacchī memorābile Thēbīs
(417)  nūmen erat, magnāsque novī mātertera vīrēs
(418)  nārrat ubīque deī dē totque sorōribus expers
(419)  ūna dolōris erat, nisi quem fēcēre sorōrēs:
(420)  adspicit hanc nātīs thalamōque Athamantis habentem
(421)  sublīmēs animōs et alumnō nūmine Jūnō
(422)  nec tulit et sēcum: 'potuit dē paelice nātus
(423)  vertere Maeoniōs pelagōque inmergere nautās
(424)  et laceranda suae nātī dare vīscera mātrī
(425)  et triplicēs operīre novīs Minyēidas ālīs:
(426)  nīl poterit Jūnō nisi inultōs flēre dolōrēs?
(427)  idque mihī satis est? haec ūna potentia nostra est?
(428)  ipse docet, quid agam (fās est et ab hoste docērī),
(429)  quidque furor valeat, Penthēā caede satisque
(430)  ac super ostendit: cūr nōn stimulētur eatque
(431)  per cognāta suīs exempla furōribus Īnō?'
(432)  Est via dēclīvis fūnestā nūbila taxō:
(433)  dūcit ad īnfernās per mūta silentia sēdēs;
(434)  Styx nebulās exhālat iners, umbraeque recentēs
(435)  dēscendunt illāc simulācraque fūncta sepulcrīs:
(436)  pallor hiemsque tenent lātē loca senta, novīque,
(437)  quā sit iter, mānēs, Stygiam quod dūcat ad urbem,
(438)  ignōrant, ubi sit nigrī fera rēgia Dītis.
(439)  mīlle capāx aditūs et apertās undique portās
(440)  urbs habet, utque fretum dē tōtā flūmina terrā,
(441)  sīc omnēs animās locus accipit ille nec ūllī
(442)  exiguus populō est turbamve accēdere sentit.
(443)  errant exsanguēs sine corpore et ossibus umbrae,
(444)  parsque forum celebrant, pars īmī tēcta tyrannī,
(445)  pars aliquās artēs, antīquae imitāmina vītae.
(446)  Sustinet īre illūc caelestī sēde relictā
(447)  (tantum odiīs īraeque dabat) Sāturnia Jūnō;
(448)  quō simul intrāvit sacrōque ā corpore pressum
(449)  ingemuit līmen, tria Cerberus extulit ōra
(450)  et trēs lātrātūs semel ēdidit; illa sorōrēs
(451)  Nocte vocat genitās, grave et inplācābile nūmen:
(452)  carceris ante forēs clausās adamante sedēbant
(453)  dēque suīs ātrōs pectēbant crīnibus anguēs.
(454)  quam simul agnōrunt inter cālīginis umbrās,
(455)  surrēxēre deae; sēdēs scelerāta vocātur:
(456)  vīscera praebēbat Tityos lanianda novemque
(457)  jūgeribus distrāctus erat; tibi, Tantale, nūllae
(458)  dēprēnduntur aquae, quaeque inminet, effugit arbor;
(459)  aut petis aut urguēs reditūrum, Sīsyphe, saxum;
(460)  volvitur Ixīōn et sē sequiturque fugitque,
(461)  mōlīrīque suīs lētum patruēlibus ausae
(462)  adsiduae repetunt, quās perdant, Bēlides undās.
(463)  Quōs omnēs aciē postquam Sāturnia torvā
(464)  vīdit et ante omnēs Ixīona, rūrsus ab illō
(465)  Sīsyphon adspiciēns 'cūr hic ē frātribus' inquit
(466)  'perpetuās patitur poenās, Athamanta superbum
(467)  rēgia dīves habet, quī mē cum conjuge semper
(468)  sprēvit?' et expōnit causās odiīque viaeque,
(469)  quidque velit: quod vellet, erat, nē rēgia Cadmī
(470)  stāret, et in facinus traherent Athamanta furōrēs.
(471)  imperium, prōmissa, precēs cōnfundit in ūnum
(472)  sollicitatque deās: sīc haec Jūnōne locūtā,
(473)  Tīsiphonē cānōs, ut erat, turbāta capillōs
(474)  mōvit et obstantēs rejēcit ab ōre colubrās
(475)  atque ita 'nōn longīs opus est ambāgibus,' inquit;
(476)  'facta putā, quaecumque jubēs; inamābile rēgnum
(477)  dēsere tēque refer caelī meliōris ad aurās.'
(478)  laeta redit Jūnō, quam caelum intrāre parantem
(479)  rōrātīs lūstrāvit aquīs Thaumantias Īris.
(480)  Nec mora, Tīsiphonē madefactam sanguine sūmit
(481)  inportūna facem, fluidōque cruōre rubentem
(482)  induitur pallam, tortōque incingitur angue
(483)  ēgrediturque domō. Lūctus comitātur euntem
(484)  et Pavor et Terror trepidōque Īnsānia vultū.
(485)  līmine cōnstiterat: postēs tremuisse feruntur
(486)  Aeoliī pallorque forēs īnfēcit acernās
(487)  sōlque locum fūgit. mōnstrīs est territa conjūnx,
(488)  territus est Athamās, tēctōque exīre parābant:
(489)  obstitit īnfēlīx aditumque obsēdit Erīnȳs,
(490)  nexaque vīpereīs distendēns bracchia nōdīs
(491)  caesariem excussit: mōtae sonuēre colubrae,
(492)  parsque jacent umerīs, pars circum pectora lāpsae
(493)  sībila dant saniemque vomunt linguīsque coruscant.
(494)  inde duōs mediīs abrumpit crīnibus anguēs
(495)  pestiferāque manū raptōs inmīsit, at illī
(496)  Īnōōsque sinūs Athamantēōsque pererrant
(497)  īnspīrantque gravēs animās; nec vulnera membrīs
(498)  ūlla ferunt: mēns est, quae dīrōs sentiat ictūs.
(499)  attulerat sēcum liquidī quoque mōnstra venēnī,
(500)  ōris Cerbereī spūmās et vīrus Echidnae
(501)  errōrēsque vagōs caecaeque oblīvia mentis
(502)  et scelus et lacrimās rabiemque et caedis amōrem,
(503)  omnia trīta simul, quae sanguine mixta recentī
(504)  coxerat aere cavō viridī versāta cicūtā;
(505)  dumque pavent illī, vergit furiāle venēnum
(506)  pectus in ambōrum praecordiaque intima mōvit.
(507)  tum face jactātā per eundem saepius orbem
(508)  cōnsequitur mōtīs vēlōciter ignibus ignēs.
(509)  sīc victrīx jussīque potēns ad inānia magnī
(510)  rēgna redit Dītis sūmptumque recingitur anguem.
(511)  Prōtinus Aeolidēs mediā furibundus in aulā
(512)  clāmat 'iō, comitēs, hīs rētia tendite silvīs!
(513)  hīc modo cum geminā vīsa est mihi prōle leaena'
(514)  utque ferae sequitur vestīgia conjugis āmēns
(515)  dēque sinū mātris rīdentem et parva Learchum
(516)  bracchia tendentem rapit et bis terque per aurās
(517)  mōre rotat fundae rigidōque īnfantia saxō
(518)  discutit ōra ferōx; tum dēnique concita māter,
(519)  seu dolor hoc fēcit seu sparsī causa venēnī,
(520)  exululat passīsque fugit male sāna capillīs
(521)  tēque ferēns parvum nūdīs, Melicerta, lacertīs
(522)  'euhoe Bacche' sonat: Bacchī sub nōmine Jūnō
(523)  rīsit et 'hōs ūsūs praestet tibi' dīxit 'alumnus!'
(524)  inminet aequoribus scopulus: pars īma cavātur
(525)  flūctibus et tēctās dēfendit ab imbribus undās,
(526)  summa riget frontemque in apertum porrigit aequor;
(527)  occupat hunc (vīrēs īnsānia fēcerat) Īnō
(528)  sēque super pontum nūllō tardāta timōre
(529)  mittit onusque suum; percussa recanduit unda.
(530)  At Venus, inmeritae neptis miserāta labōrēs,
(531)  sīc patruō blandīta suō est 'ō nūmen aquārum,
(532)  proxima cui caelō cessit, Neptūne, potestās,
(533)  magna quidem poscō, sed tū miserēre meōrum,
(534)  jactārī quōs cernis in Īoniō inmēnsō,
(535)  et dīs adde tuīs. aliqua et mihi grātia pontō est,
(536)  sī tamen in mediō quondam concrēta profundō
(537)  spūma fuī Grāiumque manet mihi nōmen ab illā.'
(538)  adnuit ōrantī Neptūnus et abstulit illīs,
(539)  quod mortāle fuit, majestātemque verendam
(540)  inposuit nōmenque simul faciemque novāvit
(541)  Leucothoēque deum cum mātre Palaemona dīxit.
(542)  Sīdoniae comitēs, quantum valuēre secūtae
(543)  signa pedum, prīmō vīdēre novissima saxō;
(544)  nec dubium dē morte ratae Cadmēida palmīs
(545)  dēplānxēre domum scissae cum veste capillōs,
(546)  utque parum jūstae nimiumque in paelice saevae
(547)  invidiam fēcēre deae. convīcia Jūnō
(548)  nōn tulit et 'faciam vōs ipsās maxima' dīxit
(549)  'saevitiae monimenta meae'; rēs dicta secūta est.
(550)  nam quae praecipuē fuerat pia, 'persequar' inquit
(551)  'in freta rēgīnam' saltumque datūra movērī
(552)  haud usquam potuit scopulōque adfixa cohaesit;
(553)  altera, dum solitō temptat plangōre ferīre
(554)  pectora, temptātōs sēnsit riguisse lacertōs;
(555)  illa, manūs ut forte tetenderat in maris undās;
(556)  saxea facta manūs in eāsdem porrigit undās;
(557)  hujus, ut arreptum laniābat vertice crīnem,
(558)  dūrātōs subitō digitōs in crīne vidērēs:
(559)  quō quaeque in gestū dēprēnsa est, haesit in illō.
(560)  pars volucrēs factae, quae nunc quoque gurgite in illō
(561)  aequora dēstringunt summīs Ismēnides ālīs.
(562)  Nescit Agēnoridēs nātam parvumque nepōtem
(563)  aequoris esse deōs; lūctū seriēque malōrum
(564)  victus et ostentīs, quae plūrima vīderat, exit
(565)  conditor urbe suā, tamquam fortūna locōrum,
(566)  nōn sua sē premeret, longīsque errōribus āctus
(567)  contigit Illyricōs profugā cum conjuge fīnēs.
(568)  jamque malīs annīsque gravēs dum prīma retractant
(569)  fāta domūs releguntque suōs sermōne labōrēs,
(570)  'num sacer ille meā trājectus cuspide serpēns'
(571)  Cadmus ait 'fuerat, tum cum Sīdōne profectus
(572)  vīpereōs sparsī per humum, nova sēmina, dentēs?
(573)  quem sī cūra deum tam certā vindicat īrā,
(574)  ipse precor serpēns in longam porrigar alvum.'
(575)  dīxit, et ut serpēns in longam tenditur alvum
(576)  dūrātaeque cutī squāmās incrēscere sentit
(577)  nigraque caeruleīs variārī corpora guttīs
(578)  in pectusque cadit prōnus, commissaque in ūnum
(579)  paulātim teretī tenuantur acūmine crūra.
(580)  bracchia jam restant: quae restant bracchia tendit
(581)  et lacrimīs per adhūc hūmāna fluentibus ōra
(582)  'accēde, ō conjūnx, accēde, miserrima' dīxit,
(583)  'dumque aliquid superest dē mē, mē tange manumque
(584)  accipe, dum manus est, dum nōn tōtum occupat anguis.'
(585)  ille quidem vult plūra loquī, sed lingua repente
(586)  in partēs est fissa duās, nec verba volentī
(587)  sufficiunt, quotiēnsque aliquōs parat ēdere questūs,
(588)  sībilat: hanc illī vōcem nātūra relīquit.
(589)  nūda manū feriēns exclāmat pectora conjūnx:
(590)  'Cadme, manē tēque, īnfēlīx, hīs exue mōnstrīs!
(591)  Cadme, quid hoc? ubi pēs, ubi sunt umerīque manūsque
(592)  et color et faciēs et, dum loquor, omnia? cūr nōn
(593)  mē quoque, caelestēs, in eandem vertitis anguem?'
(594)  dīxerat, ille suae lambēbat conjugis ōra
(595)  inque sinūs cārōs, velutī cognōsceret, ībat
(596)  et dabat amplexūs adsuētaque colla petēbat.
(597)  quisquis adest (aderant comitēs), terrētur; at illa
(598)  lūbrica permulcet cristātī colla dracōnis,
(599)  et subitō duo sunt jūnctōque volūmine serpunt,
(600)  dōnec in adpositī nemoris subiēre latebrās,
(601)  nunc quoque nec fugiunt hominem nec vulnere laedunt
(602)  quidque prius fuerint, placidī meminēre dracōnēs.
(603)  Sed tamen ambōbus versae sōlācia fōrmae
(604)  magna nepōs dederat, quem dēbellāta colēbat
(605)  India, quem positīs celebrābat Achāia templīs;
(606)  sōlus Abantiadēs ab orīgine crētus eādem
(607)  Ācrisius superest, quī moenibus arceat urbis
(608)  Argolicae contrāque deum ferat arma genusque
(609)  nōn putet esse Jovis: neque enim Jovis esse putābat
(610)  Persea, quem pluviō Danaē concēperat aurō.
(611)  mox tamen Ācrisium (tanta est praesentia vērī)
(612)  tam violāsse deum quam nōn agnōsse nepōtem
(613)  paenitet: inpositus jam caelō est alter, at alter
(614)  vīpereī referēns spolium memorābile mōnstrī
(615)  āera carpēbat tenerum strīdentibus ālīs,
(616)  cumque super Libycās victor pendēret harēnās,
(617)  Gorgoneī capitis guttae cecidēre cruentae;
(618)  quās humus exceptās variōs animāvit in anguēs,
(619)  unde frequēns illa est īnfēstaque terra colubrīs.
(620)  Inde per inmēnsum ventīs discordibus āctus
(621)  nunc hūc, nunc illūc exemplō nūbis aquōsae
(622)  fertur et ex altō sēductās aequore longē
(623)  dēspectat terrās tōtumque supervolat orbem.
(624)  ter gelidās Arctōs, ter Cancrī bracchia vīdit,
(625)  saepe sub occāsūs, saepe est ablātus in ortūs,
(626)  jamque cadente diē, veritus sē crēdere noctī,
(627)  cōnstitit Hesperiō, rēgnīs Atlantis, in orbe
(628)  exiguamque petit requiem, dum Lūcifer ignēs
(629)  ēvocet Aurōrae, currūs Aurōra diurnōs.
(630)  hic hominum cūnctīs ingentī corpore praestāns
(631)  Īapetīonidēs Atlās fuit: ultima tellūs
(632)  rēge sub hōc et pontus erat, quī Sōlis anhēlīs
(633)  aequora subdit equīs et fessōs excipit axēs.
(634)  mīlle gregēs illī totidemque armenta per herbās
(635)  errābant, et humum vīcīnia nūlla premēbant;
(636)  arboreae frondēs aurō radiante nitentēs
(637)  ex aurō rāmōs, ex aurō pōma tegēbant.
(638)  'hospes' ait Perseus illī, 'seu glōria tangit
(639)  tē generis magnī, generis mihi Juppiter auctor;
(640)  sīve es mīrātor rērum, mīrābere nostrās;
(641)  hospitium requiemque petō.' memor ille vetustae
(642)  sortis erat; Themis hanc dederat Parnāsia sortem:
(643)  'tempus, Atlās, veniet, tua quō spoliābitur aurō
(644)  arbor, et hunc praedae titulum Jove nātus habēbit.'
(645)  id metuēns solidīs pōmāria clauserat Atlās
(646)  moenibus et vastō dederat servanda dracōnī
(647)  arcēbatque suīs externōs fīnibus omnēs.
(648)  huic quoque 'vāde procul, nē longē glōria rērum,
(649)  quam mentīris' ait, 'longē tibi Juppiter absit!'
(650)  vimque minīs addit manibusque expellere temptat
(651)  cūnctantem et placidīs miscentem fortia dictīs.
(652)  vīribus īnferior (quis enim pār esset Atlantis
(653)  vīribus?) 'at, quoniam parvī tibi grātia nostra est,
(654)  accipe mūnus!' ait laevāque ā parte Medūsae
(655)  ipse retrō versus squālentia prōtulit ōra.
(656)  quantus erat, mōns factus Atlās: nam barba comaeque
(657)  in silvās abeunt, juga sunt umerīque manūsque,
(658)  quod caput ante fuit, summō est in monte cacūmen,
(659)  ossa lapis fīunt; tum partēs altus in omnēs
(660)  crēvit in inmēnsum (sīc, dī, statuistis) et omne
(661)  cum tot sīderibus caelum requiēvit in illō.
(662)  Clauserat Hippotadēs Aetnaeō carcere ventōs,
(663)  admonitorque operum caelō clārissimus altō
(664)  Lūcifer ortus erat: pennīs ligat ille resūmptīs
(665)  parte ab utrāque pedēs tēlōque accingitur uncō
(666)  et liquidum mōtīs tālāribus āera findit.
(667)  gentibus innumerīs circumque īnfrāque relictīs
(668)  Aethiopum populōs Cēphēaque cōnspicit arva.
(669)  illīc inmeritam māternae pendere linguae
(670)  Andromedān poenās injūstus jusserat Ammōn;
(671)  quam simul ad dūrās religātam bracchia cautēs
(672)  vīdit Abantiadēs, nisi quod levis aura capillōs
(673)  mōverat et tepidō mānābant lūmina flētū,
(674)  marmoreum ratus esset opus; trahit īnscius ignēs
(675)  et stupet et vīsae correptus imāgine fōrmae
(676)  paene suās quatere est oblītus in āere pennās.
(677)  ut stetit, 'ō' dīxit 'nōn istīs digna catēnīs,
(678)  sed quibus inter sē cupidī junguntur amantēs,
(679)  pande requīrentī nōmen terraeque tuumque,
(680)  et cūr vincla gerās.' prīmō silet illa nec audet
(681)  adpellāre virum virgō, manibusque modestōs
(682)  cēlāsset vultūs, sī nōn religāta fuisset;
(683)  lūmina, quod potuit, lacrimīs inplēvit obortīs.
(684)  saepius īnstantī, sua nē dēlicta fatērī
(685)  nōlle vidērētur, nōmen terraeque suumque,
(686)  quantaque māternae fuerit fīdūcia fōrmae,
(687)  indicat, et nōndum memorātīs omnibus unda
(688)  īnsonuit, veniēnsque inmēnsō bēlua pontō
(689)  inminet et lātum sub pectore possidet aequor.
(690)  conclāmat virgō: genitor lūgubris et ūnā
(691)  māter adest, ambō miserī, sed jūstius illa,
(692)  nec sēcum auxilium, sed dignōs tempore flētūs
(693)  plangōremque ferunt vīnctōque in corpore adhaerent,
(694)  cum sīc hospes ait 'lacrimārum longa manēre
(695)  tempora vōs poterunt, ad opem brevis hōra ferendam est.
(696)  hanc ego sī peterem Perseus Jove nātus et illā,
(697)  quam clausam inplēvit fēcundō Juppiter aurō,
(698)  Gorgonis anguicomae Perseus superātor et ālīs
(699)  aetheriās ausūs jactātīs īre per aurās,
(700)  praeferrer cūnctīs certē gener; addere tantīs
(701)  dōtibus et meritum, faveant modo nūmina, temptō:
(702)  ut mea sit servāta meā virtūte, pacīscor.'
(703)  accipiunt lēgem (quis enim dubitāret?) et ōrant
(704)  prōmittuntque super rēgnum dōtāle parentēs.
(705)  Ecce, velut nāvis praefīxō concita rōstrō
(706)  sulcat aquās juvenum sūdantibus ācta lacertīs,
(707)  sīc fera dīmōtīs inpulsū pectoris undīs;
(708)  tantum aberat scopulīs, quantum Baleārica tortō
(709)  funda potest plumbō mediī trānsmittere caelī,
(710)  cum subitō juvenis pedibus tellūre repulsā
(711)  arduus in nūbēs abiit: ut in aequore summō
(712)  umbra virī vīsa est, vīsam fera saevit in umbram,
(713)  utque Jovis praepes, vacuō cum vīdit in arvō
(714)  praebentem Phoebō līventia terga dracōnem,
(715)  occupat āversum, neu saeva retorqueat ōra,
(716)  squāmigerīs avidōs fīgit cervīcibus unguēs,
(717)  sīc celerī missus praeceps per ināne volātū
(718)  terga ferae pressit dextrōque frementis in armō
(719)  Īnachidēs ferrum curvō tenus abdidit hāmō.
(720)  vulnere laesa gravī modo sē sublīmis in aurās
(721)  attollit, modo subdit aquīs, modo mōre ferōcis
(722)  versat aprī, quem turba canum circumsona terret.
(723)  ille avidōs morsūs vēlōcibus effugit ālīs
(724)  quāque patet, nunc terga cavīs super obsita conchīs,
(725)  nunc laterum costās, nunc quā tenuissima cauda
(726)  dēsinit in piscem, falcātō verberat ēnse;
(727)  bēlua pūniceō mixtōs cum sanguine flūctūs
(728)  ōre vomit: maduēre gravēs adspergine pennae.
(729)  nec bibulīs ultrā Perseus tālāribus ausus
(730)  crēdere cōnspexit scopulum, quī vertice summō
(731)  stantibus exstat aquīs, operītur ab aequore mōtō.
(732)  nīxus eō rūpisque tenēns juga prīma sinistrā
(733)  ter quater exēgit repetīta per īlia ferrum.
(734)  lītora cum plausū clāmor superāsque deōrum
(735)  inplēvēre domōs: gaudent generumque salūtant
(736)  auxiliumque domūs servātōremque fatentur
(737)  Cassiopē Cēpheusque pater; resolūta catēnīs
(738)  incēdit virgō, pretiumque et causa labōris.
(739)  ipse manūs haustā victrīcēs abluit undā,
(740)  anguiferumque caput dūrā nē laedat harēnā,
(741)  mollit humum foliīs nātāsque sub aequore virgās
(742)  sternit et inpōnit Phorcȳnidos ōra Medūsae.
(743)  virga recēns bibulāque etiamnum vīva medullā
(744)  vim rapuit mōnstrī tāctūque indūruit hujus
(745)  percēpitque novum rāmīs et fronde rigōrem.
(746)  at pelagī nymphae factum mīrābile temptant
(747)  plūribus in virgīs et idem contingere gaudent
(748)  sēminaque ex illīs iterant jactāta per undās:
(749)  nunc quoque cūraliīs eadem nātūra remānsit,
(750)  dūritiam tāctō capiant ut ab āere quodque
(751)  vīmen in aequore erat, fīat super aequora saxum.
(752)  Dīs tribus ille focōs totidem dē caespite pōnit,
(753)  laevum Mercuriō, dextrum tibi, bellica virgō,
(754)  āra Jovis media est; mactātur vacca Minervae,
(755)  ālipedī vitulus, taurus tibi, summe deōrum.
(756)  prōtinus Andromedān et tantī praemia factī
(757)  indōtāta rapit; taedās Hymenaeus Amorque
(758)  praecutiunt; largīs satiantur odōribus ignēs,
(759)  sertaque dēpendent tēctīs et ubīque lyraeque
(760)  tībiaque et cantūs, animī fēlīcia laetī
(761)  argūmenta, sonant; reserātīs aurea valvīs
(762)  ātria tōta patent, pulchrōque īnstrūcta parātū
(763)  Cēphēnī procerēs ineunt convīvia rēgis.
(764)  Postquam epulīs fūnctī generōsī mūnere Bacchī
(765)  diffūdēre animōs, cultūsque genusque locōrum
(766)  quaerit Lyncīdēs mōrēsque animumque virōrum;
(767)  quī simul ēdocuit, 'nunc, ō fortissime,' dīxit
(768)  'fāre, precor, Perseu, quantā virtūte quibusque
(769)  artibus abstulerīs crīnīta dracōnibus ōra!'
(770)  nārrat Agēnoridēs gelidō sub Atlante jacentem
(771)  esse locum solidae tūtum mūnīmine mōlis;
(772)  cujus in introitū geminās habitāsse sorōrēs
(773)  Phorcidas ūnīus partītās lūminis ūsum;
(774)  id sē sollertī fūrtim, dum trāditur, āstū
(775)  suppositā cēpisse manū perque abdita longē
(776)  dēviaque et silvīs horrentia saxa fragōsīs
(777)  Gorgoneās tetigisse domōs passimque per agrōs
(778)  perque viās vīdisse hominum simulācra ferārumque
(779)  in silicem ex ipsīs vīsā conversa Medūsā.
(780)  sē tamen horrendae clipeī, quem laeva gerēbat,
(781)  aere repercussō fōrmam adspexisse Medūsae,
(782)  dumque gravis somnus colubrāsque ipsamque tenēbat,
(783)  ēripuisse caput collō; pennīsque fugācem
(784)  Pēgason et frātrem mātris dē sanguine nātōs.
(785)  Addidit et longī nōn falsa perīcula cursūs,
(786)  quae freta, quās terrās sub sē vīdisset ab altō
(787)  et quae jactātīs tetigisset sīdera pennīs;
(788)  ante exspectātum tacuit tamen. excipit ūnus
(789)  ex numerō procerum quaerēns, cūr sōla sorōrum
(790)  gesserit alternīs inmixtōs crīnibus anguēs.
(791)  hospes ait: 'quoniam scītāris digna relātū,
(792)  accipe quaesītī causam. clārissima fōrmā
(793)  multōrumque fuit spēs invidiōsa procōrum
(794)  illa, nec in tōtā cōnspectior ūlla capillīs
(795)  pars fuit: invēnī, quī sē vīdisse referret.
(796)  hanc pelagī rēctor templō vitiāsse Minervae
(797)  dīcitur: āversa est et castōs aegide vultūs
(798)  nāta Jovis tēxit, nēve hoc inpūne fuisset,
(799)  Gorgoneum crīnem turpēs mūtāvit in hydrōs.
(800)  nunc quoque, ut attonitōs formīdine terreat hostēs,
(801)  pectore in adversō, quōs fēcit, sustinet anguēs.'
