(1)  Jam nitidum retegente diem noctisque fugante
(2)  tempora Lūciferō cadit Eurus, et ūmida surgunt
(3)  nūbila: dant placidī cursum redeuntibus Austrī
(4)  Aeacidīs Cephalōque; quibus fēlīciter āctī
(5)  ante exspectātum portūs tenuēre petītōs.
(6)  intereā Mīnōs Lelegēia lītora vastat
(7)  praetemptatque suī vīrēs Māvortis in urbe
(8)  Alcathoī, quam Nīsus habet, cui splendidus ostrō
(9)  inter honōrātōs mediōque in vertice cānōs
(10)  crīnis inhaerēbat, magnī fīdūcia rēgnī.
(11)  Sexta resurgēbant orientis cornua lūnae,
(12)  et pendēbat adhūc bellī fortūna, diūque
(13)  inter utrumque volat dubiīs Victōria pennīs.
(14)  rēgia turris erat vōcālibus addita mūrīs,
(15)  in quibus aurātam prōlēs Lētōia fertur
(16)  dēposuisse lyram: saxō sonus ejus inhaesit.
(17)  saepe illūc solita est ascendere fīlia Nīsī
(18)  et petere exiguō resonantia saxa lapillō,
(19)  tum cum pāx esset; bellō quoque saepe solēbat
(20)  spectāre ex illā rigidī certāmina Mārtis,
(21)  jamque morā bellī procerum quoque nōmina nōrat
(22)  armaque equōsque habitūsque Cydōnēāsque pharetrās;
(23)  nōverat ante aliōs faciem ducis Eurōpaeī,
(24)  plūs etiam, quam nōsse sat est: hāc jūdice Mīnōs,
(25)  seu caput abdiderat cristātā casside pennīs,
(26)  in galeā fōrmōsus erat; seu sūmpserat aere
(27)  fulgentem clipeum, clipeum sūmpsisse decēbat;
(28)  torserat adductīs hastīlia lenta lacertīs:
(29)  laudābat virgō jūnctam cum vīribus artem;
(30)  inpositō calamō patulōs sinuāverat arcūs:
(31)  sīc Phoebum sūmptīs jūrābat stāre sagittīs;
(32)  cum vērō faciem dēmptō nūdāverat aere
(33)  purpureusque albī strātīs īnsignia pictīs
(34)  terga premēbat equī spūmantiaque ōra regēbat,
(35)  vix sua, vix sānae virgō Nīsēia compos
(36)  mentis erat: fēlīx jaculum, quod tangeret ille,
(37)  quaeque manū premeret, fēlīcia frēna vocābat.
(38)  impetus est illī, liceat modo, ferre per agmen
(39)  virgineōs hostīle gradūs, est impetus illī
(40)  turribus ē summīs in Cnōsia mittere corpus
(41)  castra vel aerātās hostī reclūdere portās,
(42)  vel sīquid Mīnōs aliud velit. utque sedēbat
(43)  candida Dictaeī spectāns tentōria rēgis,
(44)  'laeter,' ait 'doleamne gerī lacrimābile bellum,
(45)  in dubiō est; doleō, quod Mīnōs hostis amantī est.
(46)  sed nisi bella forent, numquam mihi cognitus esset!
(47)  mē tamen acceptā poterat dēpōnere bellum
(48)  obside: mē comitem, mē pācis pignus habēret.
(49)  sī quae tē peperit, tālis, pulcherrime rēgum,
(50)  quālis es ipse, fuit, meritō deus ārsit in illā.
(51)  ō ego ter fēlīx, sī pennīs lāpsa per aurās
(52)  Cnōsiacī possem castrīs īnsistere rēgis
(53)  fassaque mē flammāsque meās, quā dōte, rogārem,
(54)  vellet emī, tantum patriās nē posceret arcēs!
(55)  nam pereant potius spērāta cubīlia, quam sim
(56)  prōditiōne potēns! quamvīs saepe ūtile vincī
(57)  victōris placidī fēcit clēmentia victīs.
(58)  jūsta gerit certē prō nātō bella perēmptō:
(59)  et causāque valet causamque tenentibus armīs.
(60)  at, puto, vincēmur; quī sī manet exitus urbem,
(61)  cūr suus haec illī reseret mea moenia Māvors
(62)  et nōn noster amor? melius sine caede morāque
(63)  inpēnsāque suī poterit superāre cruōris.
(64)  nōn metuam certē, nē quis tua pectora, Mīnōs,
(65)  vulneret inprūdēns: quis enim tam dūrus, ut in tē
(66)  dērigere inmītem nōn īnscius audeat hastam?
(67)  coepta placent, et stat sententia trādere mēcum
(68)  dōtālem patriam fīnemque inpōnere bellō;
(69)  vērum velle parum est! aditūs custōdia servat,
(70)  claustraque portārum genitor tenet: hunc ego sōlum
(71)  īnfēlīx timeō, sōlus mea vōta morātur.
(72)  dī facerent, sine patre forem! sibi quisque profectō
(73)  est deus: ignāvīs precibus Fortūna repugnat.
(74)  altera jamdūdum succēnsa cupīdine tantō
(75)  perdere gaudēret, quodcumque obstāret amōrī.
(76)  et cūr ūlla foret mē fortior? īre per ignēs
(77)  et gladiōs ausim; nec in hōc tamen ignibus ūllīs
(78)  aut gladiīs opus est, opus est mihi crīne paternō.
(79)  ille mihi est aurō pretiōsior, illa beātam
(80)  purpura mē vōtīque meī factūra potentem.'
(81)  Tālia dīcentī cūrārum maxima nūtrīx
(82)  nox intervēnit, tenebrīsque audācia crēvit.
(83)  prīma quiēs aderat, quā cūrīs fessa diurnīs
(84)  pectora somnus habet: thalamōs taciturna paternōs
(85)  intrat et (heu facinus!) fātālī nāta parentem
(86)  crīne suum spoliat praedāque potīta nefandā
(87)  per mediōs hostēs (meritī fīdūcia tanta est)
(88)  pervenit ad rēgem; quem sīc adfāta paventem est:
(89)  'suāsit amor facinus: prōlēs ego rēgia Nīsī
(90)  Scylla tibī trādō patriaeque meōsque penātēs;
(91)  praemia nūlla petō nisi tē: cape pignus amōris
(92)  purpureum crīnem nec mē nunc trādere crīnem,
(93)  sed patrium tibi crēde caput!' scelerātaque dextrā
(94)  mūnera porrēxit; Mīnōs porrēcta refūgit
(95)  turbātusque novī respondit imāgine factī:
(96)  'dī tē summoveant, ō nostrī īnfāmia saeclī,
(97)  orbe suō, tellūsque tibī pontusque negētur!
(98)  certē ego nōn patiar Jovis incūnābula, Crētēn,
(99)  quī meus est orbis, tantum contingere mōnstrum.'
(100)  Dīxit, et ut lēgēs captīs jūstissimus auctor
(101)  hostibus inposuit, classis retinācula solvī
(102)  jussit et aerātās impellī rēmige puppēs.
(103)  Scylla fretō postquam dēductās nāre carīnās
(104)  nec praestāre ducem sceleris sibi praemia vīdit,
(105)  cōnsūmptīs precibus violentam trānsit in īram
(106)  intendēnsque manūs passīs furibunda capillīs
(107)  'quō fugis' exclāmat 'meritōrum auctōre relictā,
(108)  ō patriae praelāte meae, praelāte parentī?
(109)  quō fugis, inmītis, cujus victōria nostrum
(110)  et scelus et meritum est? nec tē data mūnera, nec tē
(111)  noster amor mōvit, nec quod spēs omnis in ūnum
(112)  tē mea congesta est? nam quō dēserta revertar?
(113)  in patriam? superāta jacet! sed finge manēre:
(114)  prōditiōne meā clausa est mihi! patris ad ōra?
(115)  quem tibi dōnāvī? cīvēs ōdēre merentem,
(116)  fīnitimī exemplum metuunt: expōnimur orbae
(117)  terrārum, nōbīs ut Crētē sōla pateret.
(118)  hāc quoque sī prohibēs et nōs, ingrāte, relinquis,
(119)  nōn genetrīx Eurōpa tibi est, sed inhospita Syrtis,
(120)  Armeniae tigrēs austrōque agitāta Charybdis.
(121)  Nec Jove tū nātus, nec māter imāgine taurī
(122)  ducta tua est: generis falsa est ea fābula! vērus,
(123)  et ferus et captus nūllīus amōre juvencae
(124)  quī tē prōgenuit, taurus fuit. exige poenās,
(125)  Nīse pater! gaudēte malīs, modo prōdita, nostrīs,
(126)  moenia! nam, fateor, meruī et sum digna perīre.
(127)  sed tamen ex illīs aliquis, quōs impia laesī,
(128)  mē perimat! cūr, quī vīcistī crīmine nostrō,
(129)  īnsequeris crīmen? scelus hoc patriaeque patrīque est,
(130)  officium tibi sit! tē vērē conjuge digna est,
(131)  quae torvum lignō dēcēpit adultera taurum
(132)  discordemque uterō fētum tulit. ecquid ad aurēs
(133)  perveniunt mea dicta tuās, an inānia ventī
(134)  verba ferunt īdemque tuās, ingrāte, carīnās?
(135)  jam jam Pāsiphaēn nōn est mīrābile taurum
(136)  praeposuisse tibī: tū plūs feritātis habēbās.
(137)  mē miseram! properāre jubet! dīvulsaque rēmīs
(138)  unda sonat, mēcumque simul mea terra recēdit.
(139)  nīl agis, ō frūstrā meritōrum oblīte meōrum:
(140)  īnsequar invītum puppimque amplexa recurvam
(141)  per freta longa trahar.' Vix dīxerat, īnsilit undīs
(142)  cōnsequiturque ratēs faciente cupīdine vīrēs
(143)  Cnōsiacaeque haeret comes invidiōsa carīnae.
(144)  quam pater ut vīdit (nam jam pendēbat in aurā
(145)  et modo factus erat fulvīs haliaeetus ālīs),
(146)  ībat, ut haerentem rōstrō lacerāret aduncō;
(147)  illa metū puppim dīmīsit, et aura cadentem
(148)  sustinuisse levis, nē tangeret aequora, vīsa est.
(149)  plūma subit palmīs: in avem mūtāta vocātur
(150)  Cīris et ā tōnsō est hoc nōmen adepta capillō.
(151)  Vōta Jovī Mīnōs taurōrum corpora centum
(152)  solvit, ut ēgressus ratibus Cūrētida terram
(153)  contigit, et spoliīs decorāta est rēgia fīxīs.
(154)  crēverat obprobrium generis, foedumque patēbat
(155)  mātris adulterium mōnstrī novitāte bifōrmis;
(156)  dēstinat hunc Mīnōs thalamō removēre pudōrem
(157)  multiplicīque domō caecīsque inclūdere tēctīs.
(158)  Daedalus ingeniō fabrae celeberrimus artis
(159)  pōnit opus turbatque notās et lūmina flexum
(160)  dūcit in errōrem variārum ambāge viārum.
(161)  nōn secus ac liquidīs Phrygiīs Maeandros in arvīs
(162)  lūdit et ambiguō lāpsū refluitque fluitque
(163)  occurrēnsque sibī ventūrās aspicit undās
(164)  et nunc ad fontēs, nunc ad mare versus apertum
(165)  incertās exercet aquās: ita Daedalus implet
(166)  innumerās errōre viās vixque ipse revertī
(167)  ad līmen potuit: tanta est fallācia tēctī.
(168)  Quō postquam geminam taurī juvenisque figūram
(169)  clausit, et Actaeō bis pāstum sanguine mōnstrum
(170)  tertia sors annīs domuit repetīta novēnīs,
(171)  utque ope virgineā nūllīs iterāta priōrum
(172)  jānua difficilis fīlō est inventa relēctō,
(173)  prōtinus Aegīdēs raptā Mīnōide Dīam
(174)  vēla dedit comitemque suam crūdēlis in illō
(175)  lītore dēstituit; dēsertae et multa querentī
(176)  amplexūs et opem Līber tulit, utque perennī
(177)  sīdere clāra foret, sūmptam dē fronte corōnam
(178)  inmīsit caelō: tenuēs volat illa per aurās
(179)  dumque volat, gemmae nitidōs vertuntur in ignēs
(180)  cōnsistuntque locō speciē remanente corōnae,
(181)  quī medius Nixīque genū est Anguemque tenentis.
(182)  Daedalus intereā Crētēn longumque perōsus
(183)  exilium tāctusque locī nātālis amōre
(184)  clausus erat pelagō. 'terrās licet' inquit 'et undās
(185)  obstruat: et caelum certē patet; ībimus illāc:
(186)  omnia possideat, nōn possidet āera Mīnōs.'
(187)  dīxit et ignōtās animum dīmittit in artēs
(188)  nātūramque novat. nam pōnit in ōrdine pennās
(189)  ā minimā coeptās, longam breviōre sequentī,
(190)  ut clīvō crēvisse putēs: sīc rūstica quondam
(191)  fistula disparibus paulātim surgit avēnīs;
(192)  tum līnō mediās et cērīs alligat īmās
(193)  atque ita conpositās parvō curvāmine flectit,
(194)  ut vērās imitētur avēs. puer Īcarus ūnā
(195)  stābat et, ignārus sua sē tractāre perīcla,
(196)  ōre renīdentī modo, quās vaga mōverat aura,
(197)  captābat plūmās, flāvam modo pollice cēram
(198)  mollībat lūsūque suō mīrābile patris
(199)  impediēbat opus. postquam manus ultima coeptō
(200)  inposita est, geminās opifex lībrāvit in ālās
(201)  ipse suum corpus mōtāque pependit in aurā;
(202)  īnstruit et nātum 'mediō' que 'ut līmite currās,
(203)  Īcare,' ait 'moneō, nē, sī dēmissior ībis,
(204)  unda gravet pennās, sī celsior, ignis adūrat:
(205)  inter utrumque volā. nec tē spectāre Boōtēn
(206)  aut Helicēn jubeō strictumque Ōrīonis ēnsem:
(207)  mē duce carpe viam!' pariter praecepta volandī
(208)  trādit et ignōtās umerīs accommodat ālās.
(209)  inter opus monitūsque genae maduēre senīlēs,
(210)  et patriae tremuēre manūs; dedit ōscula nātō
(211)  nōn iterum repetenda suō pennīsque levātus
(212)  ante volat comitīque timet, velut āles, ab altō
(213)  quae teneram prōlem prōdūxit in āera nīdō,
(214)  hortāturque sequī damnōsāsque ērudit artēs
(215)  et movet ipse suās et nātī respicit ālās.
(216)  hōs aliquis tremulā dum captat harundine piscēs,
(217)  aut pāstor baculō stīvāve innīxus arātor
(218)  vīdit et obstipuit, quīque aethera carpere possent,
(219)  crēdidit esse deōs. et jam Jūnōnia laevā
(220)  parte Samos (fuerant Dēlosque Parosque relictae)
(221)  dextra Lebinthos erat fēcundaque melle Calymnē,
(222)  cum puer audācī coepit gaudēre volātū
(223)  dēseruitque ducem caelīque cupīdine tractus
(224)  altius ēgit iter. rapidī vīcīnia sōlis
(225)  mollit odōrātās, pennārum vincula, cērās;
(226)  tābuerant cērae: nūdōs quatit ille lacertōs,
(227)  rēmigiōque carēns nōn ūllās percipit aurās,
(228)  ōraque caeruleā patrium clāmantia nōmen
(229)  excipiuntur aquā, quae nōmen trāxit ab illō.
(230)  at pater īnfēlīx, nec jam pater, 'Īcare,' dīxit,
(231)  'Īcare,' dīxit 'ubi es? quā tē regiōne requīram?'
(232)  'Īcare' dīcēbat: pennās aspexit in undīs
(233)  dēvōvitque suās artēs corpusque sepulcrō
(234)  condidit, et tellūs ā nōmine dicta sepultī.
(235)  Hunc miserī tumulō pōnentem corpora nātī
(236)  garrula līmōsō prōspexit ab ēlice perdīx
(237)  et plausit pennīs testātaque gaudia cantū est,
(238)  ūnica tunc volucris nec vīsa priōribus annīs,
(239)  factaque nūper avis longum tibi, Daedale, crīmen.
(240)  namque huic trādiderat, fātōrum ignāra, docendam
(241)  prōgeniem germāna suam, nātālibus āctīs
(242)  bis puerum sēnīs, animī ad praecepta capācis;
(243)  ille etiam mediō spīnās in pisce notātās
(244)  trāxit in exemplum ferrōque incīdit acūtō
(245)  perpetuōs dentēs et serrae repperit ūsum;
(246)  prīmus et ex ūnō duo ferrea bracchia nōdō
(247)  vīnxit, ut aequālī spatiō distantibus illīs
(248)  altera pars stāret, pars altera dūceret orbem.
(249)  Daedalus invīdit sacrāque ex arce Minervae
(250)  praecipitem mīsit, lāpsum mentītus; at illum,
(251)  quae favet ingeniīs, excēpit Pallas avemque
(252)  reddidit et mediō vēlāvit in āere pennīs,
(253)  sed vigor ingeniī quondam vēlōcis in ālās
(254)  inque pedēs abiit; nōmen, quod et ante, remānsit.
(255)  nōn tamen haec altē volucris sua corpora tollit,
(256)  nec facit in rāmīs altōque cacūmine nīdōs:
(257)  propter humum volitat pōnitque in saepibus ōva
(258)  antīquīque memor metuit sublīmia cāsūs.
(259)  Jamque fatīgātum tellūs Aetnaea tenēbat
(260)  Daedalon, et sūmptīs prō supplice Cōcalus armīs
(261)  mītis habēbātur; jam lāmentābile Athēnae
(262)  pendere dēsierant Thēsēā laude tribūtum:
(263)  templa corōnantur, bellātrīcemque Minervam
(264)  cum Jove dīsque vocant aliīs, quōs sanguine vōtō
(265)  mūneribusque datīs et acerrīs tūris honōrant;
(266)  sparserat Argolicās nōmen vaga fāma per urbēs
(267)  Thēseos, et populī, quōs dīves Achāia cēpit,
(268)  hujus opem magnīs inplōrāvēre perīclīs,
(269)  hujus opem Calydōn, quamvīs Meleagron habēret,
(270)  sollicitā supplex petiit prece: causa petendī
(271)  sūs erat, īnfēstae famulus vindexque Diānae.
(272)  Oenea namque ferunt plēnī successibus annī
(273)  prīmitiās frūgum Cererī, sua vīna Lyaeō,
(274)  Palladiōs flāvae laticēs lībāsse Minervae;
(275)  coeptus ab agricolīs superōs pervēnit ad omnēs
(276)  ambitiōsus honor: sōlās sine tūre relictās
(277)  praeteritae cessāsse ferunt Lātōidos ārās.
(278)  tangit et īra deōs. 'at nōn inpūne ferēmus,
(279)  quaeque inhonōrātae, nōn et dīcēmur inultae'
(280)  inquit, et Oenēōs ultōrem sprēta per agrōs
(281)  mīsit aprum, quantō majōrēs herbida taurōs
(282)  nōn habet Ēpīros, sed habent Sicula arva minōrēs:
(283)  sanguine et igne micant oculī, riget horrida cervīx,
(284)  et saetae similēs rigidīs hastīlibus horrent:
(285)  fervida cum raucō lātōs strīdōre per armōs
(286)  spūma fluit, dentēs aequantur dentibus Indīs,
(287)  fulmen ab ōre venit, frondēs afflātibus ārdent.
(288)  is modo crēscentēs segetēs prōculcat in herbā,
(289)  nunc mātūra metit flētūrī vōta colōnī
(290)  et Cererem in spīcīs intercipit: ārea frūstrā
(291)  et frūstrā exspectant prōmissās horrea messēs.
(292)  sternuntur gravidī longō cum palmite fētūs
(293)  bācaque cum rāmīs semper frondentis olīvae.
(294)  saevit et in pecudēs: nōn hās pāstorve canisve,
(295)  nōn armenta trucēs possunt dēfendere taurī.
(296)  diffugiunt populī nec sē nisi moenibus urbis
(297)  esse putant tūtōs, dōnec Meleagros et ūnā
(298)  lēcta manus juvenum coiēre cupīdine laudis:
(299)  Tyndaridae geminī, praestantēs caestibus alter,
(300)  alter equō, prīmaeque ratis mōlītor Iāsōn,
(301)  et cum Pīrithoō, fēlīx concordia, Thēseus,
(302)  et duo Thestiadae prōlēsque Apharēia, Lynceus
(303)  et vēlōx Īdās, et jam nōn fēmina Caeneus,
(304)  Leucippusque ferōx jaculōque īnsignis Acastus
(305)  Hippothousque Dryāsque et crētus Amyntore Phoenīx
(306)  Actoridaeque parēs et missus ab Ēlide Phȳleus.
(307)  nec Telamōn aberat magnīque creātor Achillis
(308)  cumque Pherētiadē et Hyantēō Iolāō
(309)  inpiger Eurytiōn et cursū invictus Echīōn
(310)  Nāryciusque Lelex Panopeusque Hyleusque ferōxque
(311)  Hippasus et prīmīs etiamnum Nestor in annīs,
(312)  et quōs Hippocoōn antīquīs mīsit Amȳclīs,
(313)  Pēnelopaeque socer cum Parrhasiō Ancaeō,
(314)  Ampycidēsque sagāx et adhūc ā conjuge tūtus
(315)  Oeclīdēs nemorisque decus Tegeaea Lycaeī:
(316)  rāsilis huic summam mordēbat fībula vestem,
(317)  crīnis erat simplex, nōdum conlēctus in ūnum,
(318)  ex umerō pendēns resonābat eburnea laevō
(319)  tēlōrum cūstōs, arcum quoque laeva tenēbat;
(320)  tālis erat cultū, faciēs, quam dīcere vērē
(321)  virgineam in puerō, puerīlem in virgine possīs.
(322)  hanc pariter vīdit, pariter Calydōnius hērōs
(323)  optāvit renuente deō flammāsque latentēs
(324)  hausit et 'ō fēlīx, sīquem dignābitur' inquit
(325)  'ista virum!' nec plūra sinit tempusque pudorque
(326)  dīcere: majus opus magnī certāminis urguet.
(327)  Silva frequēns trabibus, quam nūlla cecīderat aetās,
(328)  incipit ā plānō dēvexaque prōspicit arva:
(329)  quō postquam vēnēre virī, pars rētia tendunt,
(330)  vincula pars adimunt canibus, pars pressa sequuntur
(331)  signa pedum, cupiuntque suum reperīre perīclum.
(332)  concava vallis erat, quō sē dēmittere rīvī
(333)  adsuerant pluviālis aquae; tenet īma lacūnae
(334)  lenta salix ulvaeque levēs juncīque palūstrēs
(335)  vīminaque et longā parvae sub harundine cannae:
(336)  hinc aper excītus mediōs violentus in hostēs
(337)  fertur, ut excussīs ēlīsī nūbibus ignēs.
(338)  sternitur incursū nemus, et prōpulsa fragōrem
(339)  silva dat: exclāmant juvenēs praetentaque fortī
(340)  tēla tenent dextrā lātō vibrantia ferrō.
(341)  ille ruit spargitque canēs, ut quisque furentī
(342)  obstat, et oblīquō lātrantēs dissipat ictū.
(343)  cuspis Echīoniō prīmum contorta lacertō
(344)  vāna fuit truncōque dedit leve vulnus acernō;
(345)  proxima, sī nimiīs mittentis vīribus ūsa
(346)  nōn foret, in tergō vīsa est haesūra petītō:
(347)  longius it; auctor tēlī Pagasaeus Iāsōn.
(348)  'Phoebe,' ait Ampycidēs, 'sī tē coluīque colōque,
(349)  dā mihi, quod petitur, certō contingere tēlō!'
(350)  quā potuit, precibus deus adnuit: ictus ab illō est,
(351)  sed sine vulnere aper: ferrum Dīāna volantī
(352)  abstulerat jaculō; lignum sine acūmine vēnit.
(353)  īra ferī mōta est, nec fulmine lēnius ārsit:
(354)  ēmicat ex oculīs, spīrat quoque pectore flamma,
(355)  utque volat mōlēs adductō concita nervō,
(356)  cum petit aut mūrōs aut plēnās mīlite turrēs,
(357)  in juvenēs certō sīc impete vulnificus sūs
(358)  fertur et Hippalmon Pelagōnaque, dextra tuentēs
(359)  cornua, prōsternit: sociī rapuēre jacentēs;
(360)  at nōn lētiferōs effūgit Enaesimus ictūs
(361)  Hippocoonte satus: trepidantem et terga parantem
(362)  vertere succīsō līquērunt poplite nervī.
(363)  forsitan et Pylius citrā Trojāna perīsset
(364)  tempora, sed sūmptō positā cōnāmine ab hastā
(365)  arboris īnsiluit, quae stābat proxima, rāmīs
(366)  dēspexitque, locō tūtus, quem fūgerat, hostem.
(367)  dentibus ille ferōx in quernō stīpite trītīs
(368)  inminet exitiō fīdēnsque recentibus armīs
(369)  Eurytidae magnī rōstrō femur hausit aduncō.
(370)  at geminī, nōndum caelestia sīdera, frātrēs,
(371)  ambō cōnspicuī, nive candidiōribus ambō
(372)  vectābantur equīs, ambō vibrāta per aurās
(373)  hastārum tremulō quatiēbant spīcula mōtū.
(374)  vulnera fēcissent, nisi saetiger inter opācās
(375)  nec jaculīs īsset nec equō loca pervia silvās.
(376)  persequitur Telamōn studiōque incautus eundī
(377)  prōnus ab arboreā cecidit rādīce retentus.
(378)  dum levat hunc Pēleus, celerem Tegeaea sagittam
(379)  inposuit nervō sinuātōque expulit arcū:
(380)  fīxa sub aure ferī summum dēstrīnxit harundō
(381)  corpus et exiguō rubefēcit sanguine saetās;
(382)  nec tamen illa suī successū laetior ictūs
(383)  quam Meleagros erat: prīmus vīdisse putātur
(384)  et prīmus sociīs vīsum ostendisse cruōrem
(385)  et 'meritum' dīxisse 'ferēs virtūtis honōrem.'
(386)  ērubuēre virī sēque exhortantur et addunt
(387)  cum clāmōre animōs jaciuntque sine ōrdine tēla:
(388)  turba nocet jactīs et, quōs petit, impedit ictūs.
(389)  ecce furēns contrā sua fāta bipennifer Arcas
(390)  'discite, fēmineīs quid tēla virīlia praestent,
(391)  ō juvenēs, operīque meō concēdite!' dīxit.
(392)  'ipsa suīs licet hunc Lātōnia prōtegat armīs,
(393)  invītā tamen hunc perimet mea dextra Diānā.'
(394)  tālia magniloquō tumidus memorāverat ōre
(395)  ancipitemque manū tollēns utrāque secūrim
(396)  īnstiterat digitīs prīmōs suspēnsus in artūs:
(397)  occupat audentem, quāque est via proxima lētō,
(398)  summa ferus geminōs dērēxit ad inguina dentēs.
(399)  concidit Ancaeus glomerātaque sanguine multō
(400)  vīscera lāpsa fluunt: madefacta est terra cruōre.
(401)  ībat in adversum prōlēs Ixīonis hostem
(402)  Pīrithous validā quatiēns vēnābula dextrā;
(403)  cui 'procul' Aegīdēs 'ō mē mihi cārior' inquit
(404)  'pars animae cōnsiste meae! licet ēminus esse
(405)  fortibus: Ancaeō nocuit temerāria virtūs.'
(406)  dīxit et aerātā torsit grave cuspide cornum;
(407)  quō bene lībrātō vōtīque potente futūrō
(408)  obstitit aesculeā frondōsus ab arbore rāmus.
(409)  mīsit et Aesonidēs jaculum: quod cāsus ab illō
(410)  vertit in inmeritī fātum lātrantis et inter
(411)  īlia conjectum tellūre per īlia fīxum est.
(412)  at manus Oenīdae variat, missīsque duābus
(413)  hasta prior terrā, mediō stetit altera tergō.
(414)  nec mora, dum saevit, dum corpora versat in orbem
(415)  strīdentemque novō spūmam cum sanguine fundit,
(416)  vulneris auctor adest hostemque inrītat ad īram
(417)  splendidaque adversōs vēnābula condit in armōs.
(418)  gaudia testantur sociī clāmōre secundō
(419)  victrīcemque petunt dextrae conjungere dextram
(420)  inmānemque ferum multā tellūre jacentem
(421)  mīrantēs spectant neque adhūc contingere tūtum
(422)  esse putant, sed tēla tamen sua quisque cruentat.
(423)  Ipse pede inpositō caput exitiābile pressit
(424)  atque ita 'sūme meī spolium, Nōnācria, jūris,'
(425)  dīxit 'et in partem veniat mea glōria tēcum.'
(426)  prōtinus exuviās rigidīs horrentia saetīs
(427)  terga dat et magnīs īnsignia dentibus ōra.
(428)  illī laetitiae est cum mūnere mūneris auctor;
(429)  invīdēre aliī, tōtōque erat agmine murmur.
(430)  ē quibus ingentī tendentēs bracchia vōce
(431)  'pōne age nec titulōs intercipe, fēmina, nostrōs,'
(432)  Thestiadae clāmant, 'nec tē fīdūcia fōrmae
(433)  dēcipiat, nē sit longē tibi captus amōre
(434)  auctor,' et huic adimunt mūnus, jūs mūneris illī.
(435)  nōn tulit et tumidā frendēns Māvortius īrā
(436)  'discite, raptōrēs aliēnī' dīxit 'honōris,
(437)  facta minīs quantum distent,' hausitque nefandō
(438)  pectora Plexippī nīl tāle timentia ferrō.
(439)  Toxea, quid faciat, dubium pariterque volentem
(440)  ulcīscī frātrem frāternaque fāta timentem
(441)  haud patitur dubitāre diū calidumque priōrī
(442)  caede recalfēcit cōnsortī sanguine tēlum.
(443)  Dōna deum templīs nātō victōre ferēbat,
(444)  cum videt exstīnctōs frātrēs Althaea referrī.
(445)  quae plangōre datō maestīs clāmōribus urbem
(446)  inplet et aurātīs mūtāvit vestibus ātrās;
(447)  at simul est auctor necis ēditus, excidit omnis
(448)  lūctus et ā lacrimīs in poenae versus amōrem est.
(449)  Stīpes erat, quem, cum partūs ēnīxa jacēret
(450)  Thestias, in flammam triplicēs posuēre sorōrēs
(451)  stāminaque inpressō fātālia pollice nentēs
(452)  'tempora' dīxērunt 'eadem lignōque tibīque,
(453)  ō modo nāte, damus.' quō postquam carmine dictō
(454)  excessēre deae, flagrantem māter ab igne
(455)  ēripuit rāmum sparsitque liquentibus undīs.
(456)  ille diū fuerat penetrālibus abditus īmīs
(457)  servātusque tuōs, juvenis, servāverat annōs.
(458)  prōtulit hunc genetrīx taedāsque et fragmina pōnī
(459)  imperat et positīs inimīcōs admovet ignēs.
(460)  tum cōnāta quater flammīs inpōnere rāmum
(461)  coepta quater tenuit: pugnant māterque sororque,
(462)  et dīversa trahunt ūnum duo nōmina pectus.
(463)  saepe metū sceleris pallēbant ōra futūrī,
(464)  saepe suum fervēns oculīs dabat īra rubōrem,
(465)  et modo nescio quid similis crūdēle minantī
(466)  vultus erat, modo quem miserērī crēdere possēs;
(467)  cumque ferus lacrimās animī siccāverat ārdor,
(468)  inveniēbantur lacrimae tamen, utque carīna,
(469)  quam ventus ventōque rapit contrārius aestus,
(470)  vim geminam sentit pāretque incerta duōbus,
(471)  Thestias haud aliter dubiīs affectibus errat
(472)  inque vicēs pōnit positamque resuscitat īram.
(473)  incipit esse tamen melior germāna parente
(474)  et cōnsanguineās ut sanguine lēniat umbrās,
(475)  inpietāte pia est. nam postquam pestifer ignis
(476)  convaluit, 'rogus iste cremet mea vīscera' dīxit,
(477)  utque manū dīrā lignum fātāle tenēbat,
(478)  ante sepulcrālēs īnfēlīx adstitit ārās
(479)  'poenārum' que 'deae triplicēs, furiālibus,' inquit
(480)  'Eumenides, sacrīs vultūs advertite vestrōs!
(481)  ulcīscor faciōque nefās; mors morte pianda est,
(482)  in scelus addendum scelus est, in fūnera fūnus:
(483)  per coacervātōs pereat domus inpia lūctūs!
(484)  an fēlīx Oeneus nātō victōre fruētur,
(485)  Thestius orbus erit? melius lūgēbitis ambō.
(486)  vōs modo, frāternī mānēs animaeque recentēs,
(487)  officium sentīte meum magnōque parātās
(488)  accipite īnferiās, uterī mala pignora nostrī!
(489)  ei mihi! quō rapior? frātrēs, ignōscite mātrī!
(490)  dēficiunt ad coepta manūs: meruisse fatēmur
(491)  illum, cūr pereat; mortis mihi displicet auctor.
(492)  ergō inpūne feret vīvusque et victor et ipsō
(493)  successū tumidus rēgnum Calydōnis habēbit,
(494)  vōs cinis exiguus gelidaeque jacēbitis umbrae?
(495)  haud equidem patiar: pereat scelerātus et ille
(496)  spemque patris rēgnumque trahat patriaeque ruīnam!
(497)  mēns ubi māterna est? ubi sunt pia jūra parentum
(498)  et quōs sustinuī bis mēnsum quīnque labōrēs?
(499)  ō utinam prīmīs ārsissēs ignibus īnfāns,
(500)  idque ego passa forem! vīxistī mūnere nostrō;
(501)  nunc meritō moriēre tuō! cape praemia factī
(502)  bisque datam, prīmum partū, mox stīpite raptō,
(503)  redde animam vel mē frāternīs adde sepulcrīs!
(504)  et cupiō et nequeō. quid agam? modo vulnera frātrum
(505)  ante oculōs mihi sunt et tantae caedis imāgō,
(506)  nunc animum pietās māternaque nōmina frangunt.
(507)  mē miseram! male vincētis, sed vincite, frātrēs,
(508)  dummodo, quae dederō vōbīs, sōlācia vōsque
(509)  ipsa sequar!' dīxit dextrāque āversa trementī
(510)  fūnereum torrem mediōs conjēcit in ignēs:
(511)  aut dedit aut vīsus gemitūs est ipse dedisse
(512)  stīpes, ut invītīs conrēptus ab ignibus ārsit.
(513)  Īnscius atque absēns flammā Meleagros ab illā
(514)  ūritur et caecīs torrērī vīscera sentit
(515)  ignibus ac magnōs superat virtūte dolōrēs.
(516)  quod tamen ignāvō cadat et sine sanguine lētō,
(517)  maeret et Ancaeī fēlīcia vulnera dīcit
(518)  grandaevumque patrem frātrēsque piāsque sorōrēs
(519)  cum gemitū sociamque torī vocat ōre suprēmō,
(520)  forsitan et mātrem. crēscunt ignisque dolorque
(521)  languēscuntque iterum; simul est exstīnctus uterque,
(522)  inque levēs abiit paulātim spīritus aurās
(523)  paulātim cānā prūnam vēlante favīllā.
(524)  Alta jacet Calydōn: lūgent juvenēsque senēsque,
(525)  vulgusque procerēsque gemunt, scissaeque capillōs
(526)  planguntur mātrēs Calydōnides Euēnīnae;
(527)  pulvere cānitiem genitor vultūsque senīlēs
(528)  foedat humī fūsūs spatiōsumque increpat aevum.
(529)  nam dē mātre manus dīrī sibi cōnscia factī
(530)  exēgit poenās āctō per vīscera ferrō.
(531)  nōn mihi sī centum deus ōra sonantia linguīs
(532)  ingeniumque capāx tōtumque Helicōna dedisset,
(533)  trīstia persequerer miserārum vōta sorōrum.
(534)  inmemorēs decoris līventia pectora tundunt,
(535)  dumque manet corpus, corpus refoventque foventque,
(536)  ōscula dant ipsī, positō dant ōscula lectō.
(537)  post cinerem cinerēs haustōs ad pectora pressant
(538)  adfūsaeque jacent tumulō signātaque saxō
(539)  nōmina conplexae lacrimās in nōmina fundunt.
(540)  quās Parthāoniae tandem Lātōnia clāde
(541)  exsatiāta domūs praeter Gorgēnque nurumque
(542)  nōbilis Alcmēnae nātīs in corpore pennīs
(543)  adlevat et longās per bracchia porrigit ālās
(544)  corneaque ōra facit versāsque per āera mittit.
(545)  Intereā Thēseus sociātī parte labōris
(546)  fūnctus Erecthēās Trītōnidos ībat ad arcēs.
(547)  clausit iter fēcitque morās Achelōus euntī
(548)  imbre tumēns: 'succēde meīs,' ait 'inclite, tēctīs,
(549)  Cecropidē, nec tē committe rapācibus undīs:
(550)  ferre trabēs solidās oblīquaque volvere magnō
(551)  murmure saxa solent. vīdī contermina rīpae
(552)  cum gregibus stabula alta trahī; nec fortibus illīc
(553)  prōfuit armentīs nec equīs vēlōcibus esse.
(554)  multa quoque hic torrēns nivibus dē monte solūtīs
(555)  corpora turbineō juvenālia vertice mersit.
(556)  tūtior est requiēs, solitō dum flūmina currant
(557)  līmite, dum tenuēs capiat suus alveus undās.'
(558)  adnuit Aegīdēs 'ūtor,' que 'Achelōe, domōque
(559)  cōnsiliōque tuō' respondit; et ūsus utrōque est.
(560)  pūmice multicavō nec lēvibus ātria tōphīs
(561)  strūcta subit: mollī tellūs erat ūmida muscō,
(562)  summa lacūnābant alternō mūrice conchae.
(563)  jamque duās lūcis partēs Hyperīone mēnsō
(564)  discubuēre torīs Thēseus comitēsque labōrum,
(565)  hāc Ixīonidēs, illā Troezēnius hērōs
(566)  parte Lelex, rārīs jam sparsus tempora cānīs,
(567)  quōsque aliōs parilī fuerat dignātus honōre
(568)  Amnis Acarnānum, laetissimus hospite tantō.
(569)  prōtinus adpositās nūdae vestīgia nymphae
(570)  īnstrūxēre epulīs mēnsās dapibusque remōtīs
(571)  in gemmā posuēre merum. tum maximus hērōs,
(572)  aequora prōspiciēns oculīs subjecta, 'quis' inquit
(573)  'ille locus?' (digitōque ostendit) 'et īnsula nōmen
(574)  quod gerit illa, docē, quamquam nōn ūna vidētur!'
(575)  Amnis ad haec 'nōn est' inquit 'quod cernitis ūnum:
(576)  quīnque jacent terrae; spatium discrīmina fallit.
(577)  quōque minus sprētae factum mīrēre Diānae,
(578)  nāides hae fuerant, quae cum bis quīnque juvencōs
(579)  mactāssent rūrisque deōs ad sacra vocāssent,
(580)  inmemorēs nostrī fēstās dūxēre chorēās.
(581)  intumuī, quantusque feror, cum plūrimus umquam,
(582)  tantus eram, pariterque animīs inmānis et undīs
(583)  ā silvīs silvās et ab arvīs arva revellī
(584)  cumque locō nymphās, memorēs tum dēnique nostrī,
(585)  in freta prōvolvī. flūctus nosterque marisque
(586)  continuam dīdūxit humum partēsque resolvit
(587)  in totidem, mediīs quot cernis Echīnadas undīs.
(588)  ut tamen ipse vidēs, procul, ēn procul ūna recessit
(589)  īnsula, grāta mihī; Perimēlēn nāvita dīcit:
(590)  huic ego virgineum dīlēctae nōmen adēmī;
(591)  quod pater Hippodamās aegrē tulit inque profundum
(592)  prōpulit ē scopulō peritūrae corpora nātae.
(593)  excēpī nantemque ferēns "ō proxima mundī
(594)  rēgna vagae" dīxī "sortīte, Tridentifer, undae,
(595)  adfer opem, mersaeque, precor, feritāte paternā
(596)  dā, Neptūne, locum, vel sit locus ipsa licēbit!"
(597)  dum loquor, amplexa est artūs nova terra natantēs
(598)  et gravis incrēvit mūtātīs īnsula membrīs.'
(599)  Amnis ab hīs tacuit. factum mīrābile cūnctōs
(600)  mōverat: inrīdet crēdentēs, utque deōrum
(601)  sprētor erat mentisque ferōx, Ixīone nātus
(602)  'ficta refers nimiumque putās, Achelōe, potentēs
(603)  esse deōs,' dīxit 'sī dant adimuntque figūrās.'
(604)  obstipuēre omnēs nec tālia dicta probārunt,
(605)  ante omnēsque Lelex animō mātūrus et aevō,
(606)  sīc ait: 'inmēnsa est fīnemque potentia caelī
(607)  nōn habet, et quicquid superī voluēre, perāctum est,
(608)  quōque minus dubitēs, tiliae contermina quercus
(609)  collibus est Phrygiīs mediō circumdata mūrō;
(610)  ipse locum vīdī; nam mē Pelopēia Pittheus
(611)  mīsit in arva suō quondam rēgnāta parentī.
(612)  haud procul hinc stāgnum est, tellūs habitābilis ōlim,
(613)  nunc celebrēs mergīs fulicīsque palūstribus undae;
(614)  Juppiter hūc speciē mortālī cumque parente
(615)  vēnit Atlantiadēs positīs cādūcifer ālīs.
(616)  mīlle domōs adiēre locum requiemque petentēs,
(617)  mīlle domōs clausēre serae; tamen ūna recēpit,
(618)  parva quidem, stipulīs et cannā tēcta palūstrī,
(619)  sed pia Baucis anus parilīque aetāte Philēmōn
(620)  illā sunt annīs jūnctī juvenālibus, illā
(621)  cōnsenuēre casā paupertātemque fatendō
(622)  effēcēre levem nec inīquā mente ferendō;
(623)  nec rēfert, dominōs illīc famulōsne requīrās:
(624)  tōta domus duo sunt, īdem pārentque jubentque.
(625)  ergō ubi caelicolae parvōs tetigēre penātēs
(626)  summissōque humilēs intrārunt vertice postēs,
(627)  membra senex positō jussit relevāre sedīlī;
(628)  cui superinjēcit textum rude sēdula Baucis
(629)  inque focō tepidum cinerem dimōvit et ignēs
(630)  suscitat hesternōs foliīsque et cortice siccō
(631)  nūtrit et ad flammās animā prōdūcit anīlī
(632)  multifidāsque facēs rāmāliaque ārida tēctō
(633)  dētulit et minuit parvōque admōvit aēnō,
(634)  quodque suus conjūnx riguō conlēgerat hortō,
(635)  truncat holus foliīs; furcā levat ille bicornī
(636)  sordida terga suis nigrō pendentia tignō
(637)  servātōque diū resecat dē tergore partem
(638)  exiguam sectamque domat ferventibus undīs.
(639)  intereā mediās fallunt sermōnibus hōrās
(640)  concutiuntque torum dē mollī flūminis ulvā
(641)  inpositum lectō spondā pedibusque salignīs.
(642)  vestibus hunc vēlant, quās nōn nisi tempore fēstō
(643)  sternere cōnsuerant, sed et haec vīlisque vetusque
(644)  vestis erat, lectō nōn indignanda salignō.
(645)  adcubuēre deī. mēnsam succīncta tremēnsque
(646)  pōnit anus, mēnsae sed erat pēs tertius inpār:
(647)  testa parem fēcit; quae postquam subdita clīvum
(648)  sustulit, aequātam mentae tersēre virentēs.
(649)  pōnitur hīc bicolor sincērae bāca Minervae
(650)  conditaque in liquidā corna autumnālia faece
(651)  intibaque et rādīx et lactis massa coāctī
(652)  ōvaque nōn ācrī leviter versāta favīllā,
(653)  omnia fictilibus. post haec caelātus eōdem
(654)  sistitur argentō crātēr fabricātaque fāgō
(655)  pōcula, quā cava sunt, flāventibus inlita cērīs;
(656)  parva mora est, epulāsque focī mīsēre calentēs,
(657)  nec longae rūrsus referuntur vīna senectae
(658)  dantque locum mēnsīs paulum sēducta secundīs:
(659)  hīc nux, hīc mixta est rūgōsīs cārica palmīs
(660)  prūnaque et in patulīs redolentia māla canistrīs
(661)  et dē purpureīs conlēctae vītibus ūvae,
(662)  candidus in mediō favus est; super omnia vultūs
(663)  accessēre bonī nec iners pauperque voluntās.
(664)  'Intereā totiēns haustum crātēra replērī
(665)  sponte suā per sēque vident succrēscere vīnā:
(666)  attonitī novitāte pavent manibusque supīnīs
(667)  concipiunt Baucisque precēs timidusque Philēmōn
(668)  et veniam dapibus nūllīsque parātibus ōrant.
(669)  ūnicus ānser erat, minimae cūstōdia vīllae:
(670)  quem dīs hospitibus dominī mactāre parābant;
(671)  ille celer pennā tardōs aetāte fatīgat
(672)  ēlūditque diū tandemque est vīsus ad ipsōs
(673)  cōnfūgisse deōs: superī vetuēre necārī
(674)  "dī" que "sumus, meritāsque luet vīcīnia poenās
(675)  inpia" dīxērunt; "vōbīs inmūnibus hujus
(676)  esse malī dabitur; modo vestra relinquite tēcta
(677)  ac nostrōs comitāte gradūs et in ardua montis
(678)  īte simul!" pārent ambō baculīsque levātī
(679)  nītuntur longō vestīgia pōnere clīvō.
(680)  tantum aberant summō, quantum semel īre sagitta
(681)  missa potest: flexēre oculōs et mersa palūde
(682)  cētera prōspiciunt, tantum sua tēcta manēre,
(683)  dumque ea mīrantur, dum dēflent fāta suōrum,
(684)  illa vetus dominīs etiam casa parva duōbus
(685)  vertitur in templum: furcās subiēre columnae,
(686)  strāmina flāvēscunt aurātaque tēcta videntur
(687)  caelātaeque forēs adopertaque marmore tellūs.
(688)  tālia tum placidō Sāturnius ēdidit ōre:
(689)  "dīcite, jūste senex et fēmina conjuge jūstō
(690)  digna, quid optētis." cum Baucide pauca locūtus
(691)  jūdicium superīs aperit commūne Philēmōn:
(692)  "esse sacerdōtēs dēlūbraque vestra tuērī
(693)  poscimus, et quoniam concordēs ēgimus annōs,
(694)  auferat hōra duōs eadem, nec conjugis umquam
(695)  busta meae videam, neu sim tumulandus ab illā."
(696)  vōta fidēs sequitur: templī tūtēla fuēre,
(697)  dōnec vīta data est; annīs aevōque solūtī
(698)  ante gradūs sacrōs cum stārent forte locīque
(699)  nārrārent cāsūs, frondēre Philēmona Baucis,
(700)  Baucida cōnspexit senior frondēre Philēmōn.
(701)  jamque super geminōs crēscente cacūmine vultūs
(702)  mūtua, dum licuit, reddēbant dicta "valē" que
(703)  "ō conjūnx" dīxēre simul, simul abdita tēxit
(704)  ōra frutex: ostendit adhūc Thȳnēius illīc
(705)  incola dē geminō vīcīnōs corpore truncōs.
(706)  haec mihi nōn vānī (neque erat, cūr fallere vellent)
(707)  nārrāvēre senēs; equidem pendentia vīdī
(708)  serta super rāmōs pōnēnsque recentia dīxī
(709)  "cūra deum dī sint, et, quī coluēre, colantur."'
(710)  Dēsierat, cūnctōsque et rēs et mōverat auctor,
(711)  Thēsea praecipuē; quem facta audīre volentem
(712)  mīra deum innīxus cubitō Calydōnius amnis
(713)  tālibus adloquitur: 'sunt, ō fortissime, quōrum
(714)  fōrma semel mōta est et in hōc renovāmine mānsit;
(715)  sunt, quibus in plūrēs jūs est trānsīre figūrās,
(716)  ut tibi, conplexī terram maris incola, Prōteu.
(717)  nam modo tē juvenem, modo tē vīdēre leōnem,
(718)  nunc violentus aper, nunc, quem tetigisse timērent,
(719)  anguis erās, modo tē faciēbant cornua taurum;
(720)  saepe lapis poterās, arbor quoque saepe vidērī,
(721)  interdum, faciem liquidārum imitātus aquārum,
(722)  flūmen erās, interdum undīs contrārius ignis.
(723)  'Nec minus Autolycī conjūnx, Erysicthone nāta,
(724)  jūris habet: pater hujus erat, quī nūmina dīvum
(725)  sperneret et nūllōs ārīs adolēret odōrēs;
(726)  ille etiam Cereāle nemus violāsse secūrī
(727)  dīcitur et lūcōs ferrō temerāsse vetustōs.
(728)  stābat in hīs ingēns annōsō rōbore quercus,
(729)  ūna nemus; vittae mediam memorēsque tabellae
(730)  sertaque cingēbant, vōtī argūmenta potentum.
(731)  saepe sub hāc dryades fēstās dūxēre chorēās,
(732)  saepe etiam manibus nexīs ex ōrdine truncī
(733)  circuiēre modum, mēnsūraque rōboris ulnās
(734)  quīnque ter inplēbat, nec nōn et cētera tantum
(735)  silva sub hāc, silvā quantum fuit herba sub omnī.
(736)  nōn tamen idcircō ferrum Triopēius illā
(737)  abstinuit famulōsque jubet succīdere sacrum
(738)  rōbur, et ut jussōs cūnctārī vīdit, ab ūnō
(739)  ēdidit haec raptā scelerātus verba secūrī:
(740)  "nōn dīlēcta deae sōlum, sed et ipsa licēbit
(741)  sit dea, jam tanget frondente cacūmine terram."
(742)  dīxit, et oblīquōs dum tēlum lībrat in ictūs,
(743)  contremuit gemitumque dedit Dēōia quercus,
(744)  et pariter frondēs, pariter pallēscere glandēs
(745)  coepēre ac longī pallōrem dūcere rāmī.
(746)  cujus ut in truncō fēcit manus inpia vulnus,
(747)  haud aliter flūxit discussō cortice sanguis,
(748)  quam solet, ante ārās ingēns ubi victima taurus
(749)  concidit, abruptā cruor ē cervīce profundī.
(750)  obstipuēre omnēs, aliquisque ex omnibus audet
(751)  dēterrēre nefās saevamque inhibēre bipennem:
(752)  aspicit hunc "mentis" que "piae cape praemia!" dīxit
(753)  Thessalus inque virum convertit ab arbore ferrum
(754)  dētruncatque caput repetītaque rōbora caedit,
(755)  redditus ē mediō sonus est tum rōbore tālis:
(756)  "nympha sub hōc ego sum Cererī grātissima lignō,
(757)  quae tibi factōrum poenās īnstāre tuōrum
(758)  vāticinor moriēns, nostrī sōlācia lētī."
(759)  persequitur scelus ille suum, labefactaque tandem
(760)  ictibus innumerīs adductaque fūnibus arbor
(761)  corruit et multam prōstrāvit pondere silvam.
(762)  'Attonitae dryades damnō nemorumque suōque,
(763)  omnēs germānae, Cererem cum vestibus ātrīs
(764)  maerentēs adeunt poenamque Erysicthonis ōrant.
(765)  adnuit hīs capitisque suī pulcherrima mōtū
(766)  concussit gravidīs onerātōs messibus agrōs,
(767)  mōlīturque genus poenae miserābile, sī nōn
(768)  ille suīs esset nūllī miserābilis actīs,
(769)  pestiferā lacerāre Famē: quae quātenus ipsī
(770)  nōn adeunda deae est (neque enim Cereremque Famemque
(771)  fāta coīre sinunt), montānī nūminis ūnam
(772)  tālibus agrestem conpellat orēada dictīs:
(773)  "est locus extrēmīs Scythiae glaciālis in ōrīs,
(774)  trīste solum, sterilis, sine frūge, sine arbore tellūs;
(775)  Frīgus iners illīc habitant Pallorque Tremorque
(776)  et jejūna Famēs: ea sē in praecordia condat
(777)  sacrilegī scelerāta, jubē, nec cōpia rērum
(778)  vincat eam superetque meās certāmine vīrēs,
(779)  nēve viae spatium tē terreat, accipe currūs,
(780)  accipe, quōs frēnīs altē moderēre, dracōnēs!"
(781)  et dedit; illa datō subvecta per āera currū
(782)  dēvenit in Scythiam: rigidīque cacūmine montis
(783)  (Caucason appellant) serpentum colla levāvit
(784)  quaesītamque Famem lapidōsō vīdit in agrō
(785)  unguibus et rārās vellentem dentibus herbās.
(786)  hirtus erat crīnis, cava lūmina, pallor in ōre,
(787)  labra incāna sitū, scabrae rūbīgine faucēs,
(788)  dūra cutis, per quam spectārī vīscera possent;
(789)  ossa sub incurvīs exstābant ārida lumbīs,
(790)  ventris erat prō ventre locus; pendēre putārēs
(791)  pectus et ā spīnae tantummodo crāte tenērī.
(792)  auxerat articulōs maciēs, genuumque tumēbat
(793)  orbis, et inmodicō prōdībant tūbere tālī.
(794)  'Hanc procul ut vīdit, (neque enim est accēdere juxtā
(795)  ausa) refert mandāta deae paulumque morāta,
(796)  quamquam aberat longē, quamquam modo vēnerat illūc,
(797)  vīsa tamen sēnsisse famem est, retrōque dracōnēs
(798)  ēgit in Haemoniam versīs sublīmis habēnīs.
(799)  'Dicta Famēs Cereris, quamvīs contrāria semper
(800)  illius est operī, peragit perque āera ventō
(801)  ad jussam dēlāta domum est, et prōtinus intrat
(802)  sacrilegī thalamōs altōque sopōre solūtum
(803)  (noctis enim tempus) geminīs amplectitur ulnīs,
(804)  sēque virō īnspīrat, faucēsque et pectus et ōra
(805)  adflat et in vacuīs spargit jejūnia vēnīs;
(806)  fūnctaque mandātō fēcundum dēserit orbem
(807)  inque domōs inopēs adsuēta revertitur antra.
(808)  'Lēnis adhūc Somnus placidīs Erysicthona pennīs
(809)  mulcēbat: petit ille dapēs sub imāgine somnī,
(810)  ōraque vāna movet dentemque in dente fatīgat,
(811)  exercetque cibō dēlūsum guttur inānī
(812)  prōque epulīs tenuēs nēquīquam dēvorat aurās;
(813)  ut vērō est expulsa quiēs, furit ārdor edendī
(814)  perque avidās faucēs incēnsaque vīscera rēgnat.
(815)  nec mora; quod pontus, quod terra, quod ēducat āēr,
(816)  poscit et adpositīs queritur jejūnia mēnsīs
(817)  inque epulīs epulās quaerit; quodque urbibus esse,
(818)  quodque satis poterat populō, nōn sufficit ūnī,
(819)  plūsque cupit, quō plūra suam dēmittit in alvum.
(820)  utque fretum recipit dē tōtā flūmina terrā
(821)  nec satiātur aquīs peregrīnōsque ēbibit amnēs,
(822)  utque rapāx ignis nōn umquam alimenta recūsat
(823)  innumerāsque facēs cremat et, quō cōpia major
(824)  est data, plūra petit turbāque vorācior ipsā est:
(825)  sīc epulās omnēs Erysicthonis ōra profānī
(826)  accipiunt poscuntque simul. cibus omnis in illō
(827)  causa cibī est, semperque locus fit inānis edendō.
(828)  'Jamque famē patriās altīque vorāgine ventris
(829)  attenuārat opēs, sed inattenuāta manēbat
(830)  tum quoque dīra famēs, inplācātaeque vigēbat
(831)  flamma gulae. tandem, dēmissō in vīscera cēnsū,
(832)  fīlia restābat, nōn illō digna parente.
(833)  hanc quoque vēndit inops: dominum generōsa recūsat
(834)  et vīcīna suās tendēns super aequora palmās
(835)  "ēripe mē dominō, quī raptae praemia nōbīs
(836)  virginitātis habēs!" ait: haec Neptūnus habēbat;
(837)  quī prece nōn sprētā, quamvīs modo vīsa sequentī
(838)  esset erō, fōrmamque novat vultumque virīlem
(839)  induit et cultūs piscem capientibus aptōs.
(840)  hanc dominus spectāns "ō quī pendentia parvō
(841)  aera cibō cēlās, moderātor harundinis," inquit
(842)  "sīc mare conpositum, sīc sit tibi piscis in undā
(843)  crēdulus et nūllōs, nisi fīxus, sentiat hāmōs:
(844)  quae modo cum vīlī turbātīs veste capillīs
(845)  lītore in hōc steterat (nam stantem in lītore vīdī),
(846)  dīc, ubi sit: neque enim vestīgia longius exstant."
(847)  illa deī mūnus bene cēdere sēnsit et ā sē
(848)  sē quaerī gaudēns hīs est resecūta rogantem:
(849)  "quisquis es, ignōscās; in nūllam lūmina partem
(850)  gurgite ab hōc flexī studiōque operātus inhaesī,
(851)  quōque minus dubitēs, sīc hās deus aequoris artēs
(852)  adjuvet, ut nēmō jamdūdum lītore in istō,
(853)  mē tamen exceptō, nec fēmina cōnstitit ūlla."
(854)  crēdidit et versō dominus pede pressit harēnam
(855)  ēlūsusque abiit: illī sua reddita fōrma est.
(856)  ast ubi habēre suam trānsfōrmia corpora sēnsit,
(857)  saepe pater dominīs Triopēida trādit, at illa
(858)  nunc equa, nunc āles, modo bōs, modo cervus abībat
(859)  praebēbatque avidō nōn jūsta alimenta parentī.
(860)  vīs tamen illa malī postquam cōnsūmpserat omnem
(861)  māteriam dērantque gravī nova pābula morbō,
(862)  ipse suōs artūs lacerō dīvellere morsū
(863)  coepit et īnfēlīx minuendō corpus alēbat.
(864)  'Quid moror externīs? etiam mihi nempe novandī est
(865)  corporis, ō juvenis, numerō fīnīta, potestās.
(866)  nam modo, quī nunc sum, videor, modo flector in anguem,
(867)  armentī modo dux vīrēs in cornua sūmō,
(868)  cornua, dum potuī. nunc pars caret altera tēlō
(869)  frontis, ut ipse vidēs.' gemitūs sunt verba secūtī.
