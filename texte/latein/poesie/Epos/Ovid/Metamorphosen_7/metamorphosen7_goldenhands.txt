(1)  Jamque fretum Minyae Pagasaeā puppe secābant,
(2)  perpetuāque trahēns inopem sub nocte senectam
(3)  Phīneus vīsus erat, juvenēsque Aquilōne creātī
(4)  virgineās volucrēs miserī senis ōre fugārant,
(5)  multaque perpessī clārō sub Iāsone tandem
(6)  contigerant rapidās līmōsī Phāsidos undās.
(7)  dumque adeunt rēgem Phrixēaque vellera poscunt
(8)  lēxque datur Minyīs magnōrum horrenda labōrum,
(9)  concipit intereā validōs Aeētias ignēs
(10)  et luctāta diū, postquam ratiōne furōrem
(11)  vincere nōn poterat, 'frūstrā, Mēdēa, repugnās:
(12)  nescio quis deus obstat,' ait, 'mīrumque, nisi hoc est,
(13)  aut aliquid certē simile huic, quod amāre vocātur.
(14)  nam cūr jussa patris nimium mihi dūra videntur?
(15)  sunt quoque dūra nimis! cūr, quem modo dēnique vīdī,
(16)  nē pereat, timeō? quae tantī causa timōris?
(17)  excute virgineō conceptās pectore flammās,
(18)  sī potes, īnfēlīx! sī possem, sānior essem!
(19)  sed trahit invītam nova vīs, aliudque cupīdō,
(20)  mēns aliud suādet: videō meliōra probōque,
(21)  dēteriōra sequor. quid in hospite, rēgia virgō,
(22)  ūreris et thalamōs aliēnī concipis orbis?
(23)  haec quoque terra potest, quod ames, dare. vīvat an ille
(24)  occidat, in dīs est. vīvat tamen! idque precārī
(25)  vel sine amōre licet: quid enim commīsit Iāsōn?
(26)  quem, nisi crūdēlem, nōn tangat Iāsonis aetās
(27)  et genus et virtūs? quem nōn, ut cētera dēsint,
(28)  ōre movēre potest? certē mea pectora mōvit.
(29)  at nisi opem tulerō, taurōrum adflābitur ōre
(30)  concurretque suae segetī, tellūre creātīs
(31)  hostibus, aut avidō dabitur fera praeda dracōnī.
(32)  hoc ego sī patiar, tum mē dē tigride nātam,
(33)  tum ferrum et scopulōs gestāre in corde fatēbor!
(34)  cūr nōn et spectō pereuntem oculōsque videndō
(35)  cōnscelerō? cūr nōn taurōs exhortor in illum
(36)  terrigenāsque ferōs īnsōpītumque dracōnem?
(37)  dī meliōra velint! quamquam nōn ista precanda,
(38)  sed facienda mihī. prōdamne ego rēgna parentis,
(39)  atque ope nescio quis servābitur advena nostrā,
(40)  ut per mē sospes sine mē det lintea ventīs
(41)  virque sit alterius, poenae Mēdēa relinquar?
(42)  sī facere hoc aliamve potest praepōnere nōbīs,
(43)  occidat ingrātus! sed nōn is vultus in illō,
(44)  nōn ea nōbilitās animō est, ea grātia fōrmae,
(45)  ut timeam fraudem meritīque oblīvia nostrī.
(46)  et dabit ante fidem, cōgamque in foedera testēs
(47)  esse deōs. quid tūta timēs? accingere et omnem
(48)  pelle moram: tibi sē semper dēbēbit Iāsōn,
(49)  tē face sollemnī junget sibi perque Pelasgās
(50)  servātrīx urbēs mātrum celebrābere turbā.
(51)  ergō ego germānam frātremque patremque deōsque
(52)  et nātāle solum ventīs ablāta relinquam?
(53)  nempe pater saevus, nempe est mea barbara tellūs,
(54)  frāter adhūc īnfāns; stant mēcum vōta sorōris,
(55)  maximus intrā mē deus est! nōn magna relinquam,
(56)  magna sequar: titulum servātae pūbis Achīvae
(57)  nōtitiamque locī meliōris et oppida, quōrum
(58)  hīc quoque fāma viget, cultūsque artēsque locōrum,
(59)  quemque ego cum rēbus, quās tōtus possidet orbis,
(60)  Aesonidēn mūtāsse velim, quō conjuge fēlīx
(61)  et dīs cāra ferar et vertice sīdera tangam.
(62)  quid, quod nescio quī mediīs concurrere in undīs
(63)  dīcuntur montēs ratibusque inimīca Charybdis
(64)  nunc sorbēre fretum, nunc reddere, cīnctaque saevīs
(65)  Scylla rapāx canibus Siculō lātrāre profundō?
(66)  nempe tenēns, quod amō, gremiōque in Iāsonis haerēns
(67)  per freta longa ferar; nihil illum amplexa verēbor
(68)  aut, sīquid metuam, metuam dē conjuge sōlō.
(69)  conjugiumne putās speciōsaque nōmina culpae
(70)  inpōnis, Mēdēa, tuae? quīn adspice, quantum
(71)  adgrediāre nefās, et, dum licet, effuge crīmen!'
(72)  dīxit, et ante oculōs rēctum pietāsque pudorque
(73)  cōnstiterant, et victa dabat jam terga Cupīdō.
(74)  Ībat ad antīquās Hecatēs Perseidos arās,
(75)  quās nemus umbrōsum sēcrētaque silva tegēbat,
(76)  et jam fortis erat, pulsusque resēderat ārdor,
(77)  cum videt Aesonidēn exstīnctaque flamma relūxit.
(78)  ērubuēre genae, tōtōque recanduit ōre,
(79)  utque solet ventīs alimenta adsūmere, quaeque
(80)  parva sub inductā latuit scintilla favīllā
(81)  crēscere et in veterēs agitāta resurgere vīrēs,
(82)  sīc jam lēnis amor, jam quem languēre putārēs,
(83)  ut vīdit juvenem, speciē praesentis inārsit.
(84)  et cāsū solitō fōrmōsior Aesone nātus
(85)  illā lūce fuit: possēs ignōscere amantī.
(86)  spectat et in vultū velutī tum dēnique vīsō
(87)  lūmina fīxa tenet nec sē mortālia dēmēns
(88)  ōra vidēre putat nec sē dēclīnat ab illō;
(89)  ut vērō coepitque loquī dextramque prehendit
(90)  hospes et auxilium submissā vōce rogāvit
(91)  prōmīsitque torum, lacrimīs ait illa profūsīs:
(92)  'quid faciam, videō: nec mē ignōrantia vērī
(93)  dēcipiet, sed amor. servābere mūnere nostrō,
(94)  servātus prōmissa datō!' per sacra trifōrmis
(95)  ille deae lūcōque foret quod nūmen in illō
(96)  perque patrem socerī cernentem cūncta futūrī
(97)  ēventūsque suōs et tanta perīcula jūrat:
(98)  crēditus accēpit cantātās prōtinus herbās
(99)  ēdidicitque ūsum laetusque in tēcta recessit.
(100)  Postera dēpulerat stēllās Aurōra micantēs:
(101)  conveniunt populī sacrum Māvortis in arvum
(102)  cōnsistuntque jugīs; mediō rēx ipse resēdit
(103)  agmine purpureus scēptrōque īnsignis eburnō.
(104)  ecce adamantēīs Vulcānum nāribus efflant
(105)  aeripedēs taurī, tāctaeque vapōribus herbae
(106)  ārdent, utque solent plēnī resonāre camīnī,
(107)  aut ubi terrēnā silicēs fornāce solūtī
(108)  concipiunt ignem liquidārum adspergine aquārum,
(109)  pectora sīc intus clausās volventia flammās
(110)  gutturaque ūsta sonant; tamen illīs Aesone nātus
(111)  obvius it. vertēre trucēs venientis ad ōra
(112)  terribilēs vultūs praefīxaque cornua ferrō
(113)  pulvereumque solum pede pulsāvēre bisulcō
(114)  fūmificīsque locum mūgītibus inplēvērunt.
(115)  dēriguēre metū Minyae; subit ille nec ignēs
(116)  sentit anhēlātōs (tantum medicāmina possunt!)
(117)  pendulaque audācī mulcet paleāria dextrā
(118)  suppositōsque jugō pondus grave cōgit arātrī
(119)  dūcere et īnsuētum ferrō prōscindere campum:
(120)  mīrantur Colchī, Minyae clāmōribus augent
(121)  adiciuntque animōs. galeā tum sūmit aēnā
(122)  vīpereōs dentēs et arātōs spargit in agrōs.
(123)  sēmina mollit humus validō praetīncta venēnō,
(124)  et crēscunt fīuntque satī nova corpora dentēs,
(125)  utque hominis speciem māternā sūmit in alvō
(126)  perque suōs intus numerōs conpōnitur īnfāns
(127)  nec nisi mātūrus commūnēs exit in aurās,
(128)  sīc, ubi vīsceribus gravidae tellūris imāgō
(129)  effecta est hominis, fētō cōnsurgit in arvō,
(130)  quodque magis mīrum est, simul ēdita concutit arma.
(131)  quōs ubi vīdērunt praeacūtae cuspidis hastās
(132)  in caput Haemoniī juvenis torquēre parantēs,
(133)  dēmīsēre metū vultumque animumque Pelasgī;
(134)  ipsa quoque extimuit, quae tūtum fēcerat illum.
(135)  utque petī vīdit juvenem tot ab hostibus ūnum,
(136)  palluit et subitō sine sanguine frīgida sēdit,
(137)  nēve parum valeant ā sē data grāmina, carmen
(138)  auxiliāre canit sēcrētāsque advocat artēs.
(139)  ille gravem mediōs silicem jaculātus in hostēs
(140)  ā sē dēpulsum Mārtem convertit in ipsōs:
(141)  terrigenae pereunt per mūtua vulnera frātrēs
(142)  cīvīlīque cadunt aciē. grātantur Achīvī
(143)  victōremque tenent avidīsque amplexibus haerent.
(144)  tū quoque victōrem conplectī, barbara, vellēs:
(145)  obstitit inceptō pudor, at conplexa fuissēs,
(146)  sed tē, nē facerēs, tenuit reverentia fāmae.
(147)  quod licet, adfectū tacitō laetāris agisque
(148)  carminibus grātēs et dīs auctōribus hōrum.
(149)  Pervigilem superest herbīs sōpīre dracōnem,
(150)  quī cristā linguīsque tribus praesignis et uncīs
(151)  dentibus horrendus cūstōs erat arboris aureae.
(152)  hunc postquam sparsit Lēthaeī grāmine sūcī
(153)  verbaque ter dīxit placidōs facientia somnōs,
(154)  quae mare turbātum, quae concita flūmina sistunt,
(155)  somnus in ignōtōs oculōs ubi vēnit, et aurō
(156)  hērōs Aesonius potitur spoliōque superbus
(157)  mūneris auctōrem sēcum, spolia altera, portāns
(158)  victor Iōlciacōs tetigit cum conjuge portūs.
(159)  Haemoniae mātrēs prō gnātīs dōna receptīs
(160)  grandaevīque ferunt patrēs congestaque flammā
(161)  tūra liquēfaciunt, inductaque cornibus aurum
(162)  victima vōta cadit, sed abest grātantibus Aesōn
(163)  jam propior lētō fessusque senīlibus annīs,
(164)  cum sīc Aesonidēs: 'ō cui dēbēre salūtem
(165)  cōnfiteor, conjūnx, quamquam mihi cūncta dedistī
(166)  excessitque fidem meritōrum summa tuōrum,
(167)  sī tamen hoc possunt (quid enim nōn carmina possunt?)
(168)  dēme meīs annīs et dēmptōs adde parentī!'
(169)  nec tenuit lacrimās: mōta est pietāte rogantis,
(170)  dissimilemque animum subiit Aeēta relictus;
(171)  nec tamen adfectūs tālēs cōnfessa 'quod' inquit
(172)  'excidit ōre tuō, conjūnx, scelus? ergō ego cuiquam
(173)  posse tuae videor spatium trānscrībere vītae?
(174)  nec sinat hoc Hecatē, nec tū petis aequa; sed istō,
(175)  quod petis, experiar majus dare mūnus, Iāsōn.
(176)  arte meā socerī longum temptābimus aevum,
(177)  nōn annīs renovāre tuīs, modo dīva trifōrmis
(178)  adjuvet et praesēns ingentibus adnuat ausīs.'
(179)  Trēs aberant noctēs, ut cornua tōta coīrent
(180)  efficerentque orbem; postquam plēnissima fulsit
(181)  ac solidā terrās spectāvit imāgine lūna,
(182)  ēgreditur tēctīs vestēs indūta recīnctās,
(183)  nūda pedem, nūdōs umerīs īnfūsa capillōs,
(184)  fertque vagōs mediae per mūta silentia noctis
(185)  incomitāta gradūs: hominēs volucrēsque ferāsque
(186)  solverat alta quiēs, nūllō cum murmure saepēs,
(187)  inmōtaeque silent frondēs, silet ūmidus āēr,
(188)  sīdera sōla micant: ad quae sua bracchia tendēns
(189)  ter sē convertit, ter sūmptīs flūmine crīnem
(190)  inrōrāvit aquīs ternīsque ululātibus ōra
(191)  solvit et in dūrā submissō poplite terrā
(192)  'Nox' ait 'arcānīs fīdissima, quaeque diurnīs
(193)  aurea cum lūnā succēditis ignibus astra,
(194)  tūque, triceps Hecatē, quae coeptīs cōnscia nostrīs
(195)  adjūtrīxque venīs cantūsque artēsque magōrum,
(196)  quaeque magōs, Tellūs, pollentibus īnstruis herbīs,
(197)  auraeque et ventī montēsque amnēsque lacūsque,
(198)  dīque omnēs nemorum, dīque omnēs noctis adeste,
(199)  quōrum ope, cum voluī, rīpīs mīrantibus amnēs
(200)  in fontēs rediēre suōs, concussaque sistō,
(201)  stantia concutiō cantū freta, nūbila pellō
(202)  nūbilaque indūcō, ventōs abigōque vocōque,
(203)  vīpereās rumpō verbīs et carmine faucēs,
(204)  vīvaque saxa suā convulsaque rōbora terrā
(205)  et silvās moveō jubeōque tremēscere montēs
(206)  et mūgīre solum mānēsque exīre sepulcrīs!
(207)  tē quoque, Lūna, trahō, quamvīs Temesaea labōrēs
(208)  aera tuōs minuant; currus quoque carmine nostrō
(209)  pallet avī, pallet nostrīs Aurōra venēnīs!
(210)  vōs mihi taurōrum flammās hebetāstis et uncō
(211)  inpatiēns oneris collum pressistis arātrō,
(212)  vōs serpentigenīs in sē fera bella dedistis
(213)  cūstōdemque rudem somnī sōpīstis et aurum
(214)  vindice dēceptō Grāiās mīsistis in urbēs:
(215)  nunc opus est sūcīs, per quōs renovāta senectūs
(216)  in flōrem redeat prīmōsque recolligat annōs,
(217)  et dabitis. neque enim micuērunt sīdera frūstrā,
(218)  nec frūstrā volucrum tractus cervīce dracōnum
(219)  currus adest.' aderat dēmissus ab aethere currus.
(220)  quō simul adscendit frēnātaque colla dracōnum
(221)  permulsit manibusque levēs agitāvit habēnās,
(222)  sublīmis rapitur subjectaque Thessala Tempē
(223)  dēspicit et certīs regiōnibus adplicat anguēs:
(224)  et quās Ossa tulit, quās altum Pēlion herbās,
(225)  Othrysque Pindusque et Pindō major Olympus,
(226)  perspicit et placitās partim rādīce revellit,
(227)  partim succīdit curvāmine falcis aēnae.
(228)  multa quoque Āpidanī placuērunt grāmina rīpīs,
(229)  multa quoque Amphrȳsī, neque erās inmūnis, Enīpeu;
(230)  nec nōn Pēnēos nec nōn Sperchēides undae
(231)  contribuēre aliquid juncōsaque lītora Boebēs;
(232)  carpsit et Euboicā vīvāx Anthēdone grāmen,
(233)  nōndum mūtātō vulgātum corpore Glaucī.
(234)  Et jam nōna diēs currū pennīsque dracōnum
(235)  nōnaque nox omnēs lūstrantem vīderat agrōs,
(236)  cum rediit; neque erant tāctī nisi odōre dracōnēs,
(237)  et tamen annōsae pellem posuēre senectae.
(238)  cōnstitit adveniēns citrā līmenque forēsque
(239)  et tantum caelō tegitur refugitque virīlēs
(240)  contāctūs, statuitque ārās dē caespite bīnās,
(241)  dexteriōre Hecatēs, ast laevā parte Juventae.
(242)  hās ubi verbēnīs silvāque incīnxit agrestī,
(243)  haud procul ēgestā scrobibus tellūre duābus
(244)  sacra facit cultrōsque in guttura velleris ātrī
(245)  conicit et patulās perfundit sanguine fossās;
(246)  tum super invergēns liquidī carchēsia mellis
(247)  alteraque invergēns tepidī carchēsia lactis,
(248)  verba simul fūdit terrēnaque nūmina cīvit
(249)  umbrārumque rogat raptā cum conjuge rēgem,
(250)  nē properent artūs animā fraudāre senīlī.
(251)  Quōs ubi plācāvit precibusque et murmure longō,
(252)  Aesonis effētum prōferrī corpus ad aurās
(253)  jussit et in plēnōs resolūtum carmine somnōs
(254)  exanimī similem strātīs porrēxit in herbīs.
(255)  hinc procul Aesonidēn, procul hinc jubet īre ministrōs
(256)  et monet arcānīs oculōs removēre profānōs.
(257)  diffugiunt jussī; passīs Mēdēa capillīs
(258)  bacchantum rītū flagrantēs circuit ārās
(259)  multifidāsque facēs in fossā sanguinis ātrā
(260)  tinguit et īnfectās geminīs accendit in ārīs
(261)  terque senem flammā, ter aquā, ter sulphure lūstrat.
(262)  Intereā validum positō medicāmen aēnō
(263)  fervet et exsultat spūmīsque tumentibus albet.
(264)  illīc Haemoniā rādīcēs valle resectās
(265)  sēminaque flōrēsque et sūcōs incoquit ātrōs;
(266)  adicit extrēmō lapidēs Oriente petītōs
(267)  et quās Ōceanī refluum mare lāvit harēnās;
(268)  addit et exceptās lūnā pernocte pruīnās
(269)  et strigis īnfāmēs ipsīs cum carnibus ālās
(270)  inque virum solitī vultūs mūtāre ferīnōs
(271)  ambiguī prōsecta lupī; nec dēfuit illīs
(272)  squāmea Cīnyphiī tenuis membrāna chelydrī
(273)  vīvācisque jecur cervī; quibus īnsuper addit
(274)  ōra caputque novem cornīcis saecula passae.
(275)  hīs et mīlle aliīs postquam sine nōmine rēbus
(276)  prōpositum īnstrūxit mortālī barbara majus,
(277)  ārentī rāmō jamprīdem mītis olīvae
(278)  omnia cōnfūdit summīsque inmiscuit īma.
(279)  ecce vetus calidō versātus stīpes aēnō
(280)  fit viridis prīmō nec longō tempore frondēs
(281)  induit et subitō gravidīs onerātur olīvīs:
(282)  at quācumque cavō spūmās ējēcit aēnō
(283)  ignis et in terram guttae cecidēre calentēs,
(284)  vernat humus, flōrēsque et mollia pābula surgunt.
(285)  quae simul ac vīdit, strictō Mēdēa reclūdit
(286)  ēnse senis jugulum veteremque exīre cruōrem
(287)  passa replet sūcīs; quōs postquam conbibit Aesōn
(288)  aut ōre acceptōs aut vulnere, barba comaeque
(289)  cānitiē positā nigrum rapuēre colōrem,
(290)  pulsa fugit maciēs, abeunt pallorque situsque,
(291)  adjectōque cavae supplentur corpore rūgae,
(292)  membraque luxuriant: Aesōn mīrātur et ōlim
(293)  ante quater dēnōs hunc sē reminīscitur annōs.
(294)  Vīderat ex altō tantī mīrācula mōnstrī
(295)  Līber et admonitus, juvenēs nūtrīcibus annōs
(296)  posse suīs reddī, capit hoc ā Colchide mūnus.
(297)  Nēve dolī cessent, odium cum conjuge falsum
(298)  Phāsias adsimulat Peliaeque ad līmina supplex
(299)  cōnfugit; atque illam, quoniam gravis ipse senectā est,
(300)  excipiunt nātae; quās tempore callida parvō
(301)  Colchis amīcitiae mendācis imāgine cēpit,
(302)  dumque refert inter meritōrum maxima dēmptōs
(303)  Aesonis esse sitūs atque hāc in parte morātur,
(304)  spēs est virginibus Peliā subjecta creātīs,
(305)  arte suum parilī revirēscere posse parentem,
(306)  idque petunt pretiumque jubent sine fīne pacīscī.
(307)  illa brevī spatiō silet et dubitāre vidētur
(308)  suspenditque animōs fictā gravitāte rogantum.
(309)  mox ubi pollicita est, 'quō sit fīdūcia major
(310)  mūneris hujus' ait, 'quī vestrī maximus aevō est
(311)  dux gregis inter ovēs, agnus medicāmine fīet.'
(312)  prōtinus innumerīs effētus lāniger annīs
(313)  attrahitur flexō circum cava tempora cornū;
(314)  cujus ut Haemoniō marcentia guttura cultrō
(315)  fōdit et exiguō maculāvit sanguine ferrum,
(316)  membra simul pecudis validōsque venēfica sūcōs
(317)  mergit in aere cavō: minuunt ea corporis artūs
(318)  cornuaque exūrunt nec nōn cum cornibus annōs,
(319)  et tener audītur mediō bālātus aēnō:
(320)  nec mora, bālātum mīrantibus exsilit agnus
(321)  lascīvitque fugā lactantiaque ūbera quaerit.
(322)  Obstipuēre satae Peliā, prōmissaque postquam
(323)  exhibuēre fidem, tum vērō inpēnsius īnstant.
(324)  ter juga Phoebus equīs in Hibērō flūmine mersīs
(325)  dēmpserat et quārtā radiantia nocte micābant
(326)  sīdera, cum rapidō fallāx Aeētias ignī
(327)  impōnit pūrum laticem et sine vīribus herbās.
(328)  jamque necī similis resolūtō corpore rēgem
(329)  et cum rēge suō cūstōdēs somnus habēbat,
(330)  quem dederant cantūs magicaeque potentia linguae;
(331)  intrārant jussae cum Colchide līmina nātae
(332)  ambierantque torum: 'quid nunc dubitātis inertēs?
(333)  stringite' ait 'gladiōs veteremque haurīte crurōrem,
(334)  ut repleam vacuās juvenālī sanguine vēnās!
(335)  in manibus vestrīs vīta est aetāsque parentis:
(336)  sī pietās ūlla est nec spēs agitātis inānēs,
(337)  officium praestāte patrī tēlīsque senectam
(338)  exigite, et saniem conjectō ēmittite ferrō!'
(339)  hīs, ut quaeque pia est, hortātibus inpia prīma est
(340)  et, nē sit scelerāta, facit scelus: haud tamen ictūs
(341)  ūlla suōs spectāre potest, oculōsque reflectunt,
(342)  caecaque dant saevīs āversae vulnera dextrīs.
(343)  ille cruōre fluēns, cubitō tamen adlevat artūs,
(344)  sēmilacerque torō temptat cōnsurgere, et inter
(345)  tot medius gladiōs pallentia bracchia tendēns
(346)  'quid facitis, gnātae? quis vōs in fāta parentis
(347)  armat?' ait: cecidēre illīs animīque manūsque;
(348)  plūra locūtūrō cum verbīs guttura Colchis
(349)  abstulit et calidīs laniātum mersit in undīs.
(350)  Quod nisi pennātīs serpentibus īsset in aurās,
(351)  nōn exēmpta foret poenae: fugit alta superque
(352)  Pēlion umbrōsum, Philyrēia tēcta, superque
(353)  Othryn et ēventū veteris loca nōta Cerambī:
(354)  hic ope nymphārum sublātus in āera pennīs,
(355)  cum gravis īnfūsō tellūs foret obruta pontō,
(356)  Deucaliōnēās effūgit inobrutus undās.
(357)  Aeoliam Pitanēn ā laevā parte relinquit
(358)  factaque dē saxō longī simulācra dracōnis
(359)  Īdaeumque nemus, quō nātī fūrta, juvencum,
(360)  occuluit Līber falsī sub imāgine cervī,
(361)  quāque pater Corythī parvā tumulātus harēnā est,
(362)  et quōs Maera novō lātrātū terruit agrōs,
(363)  Eurypylīque urbem, quā Cōae cornua mātrēs
(364)  gessērunt tum, cum discēderet Herculis agmen,
(365)  Phoebēamque Rhodon et Iālysiōs Telchīnās,
(366)  quōrum oculōs ipsō vitiantēs omnia vīsū
(367)  Juppiter exōsus frāternīs subdidit undīs;
(368)  trānsit et antīquae Carthēia moenia Cēae,
(369)  quā pater Alcidamās placidam dē corpore nātae
(370)  mīrātūrus erat nāscī potuisse columbam.
(371)  inde lacūs Hyriēs videt et Cȳcnēia Tempē,
(372)  quae subitus celebrāvit olor: nam Phȳlius illīc
(373)  imperiō puerī volucrēsque ferumque leōnem
(374)  trādiderat domitōs; taurum quoque vincere jussus
(375)  vīcerat et sprētō totiēns īrātus amōre
(376)  praemia poscentī taurum suprēma negābat;
(377)  ille indignātus 'cupiēs dare' dīxit et altō
(378)  dēsiluit saxō; cūnctī cecidisse putābant:
(379)  factus olor niveīs pendēbat in āere pennīs;
(380)  at genetrīx Hyriē, servātī nescia, flendō
(381)  dēlicuit stāgnumque suō dē nōmine fēcit.
(382)  adjacet hīs Pleurōn, in quā trepidantibus ālīs
(383)  Ōphias effūgit nātōrum vulnera Combē;
(384)  inde Calaurēae Lētōidos adspicit arva
(385)  in volucrem versī cum conjuge cōnscia rēgis.
(386)  dextera Cyllēne est, in quā cum mātre Menēphrōn
(387)  concubitūrus erat saevārum mōre ferārum;
(388)  Cēphīson procul hinc dēflentem fāta nepōtis
(389)  respicit in tumidam phōcēn ab Apolline versī
(390)  Eumēlīque domum lūgentis in āere nātum.
(391)  Tandem vīpereīs Ephyrēn Pīrēnida pennīs
(392)  contigit: hīc aevō veterēs mortālia prīmō
(393)  corpora vulgārunt pluviālibus ēdita fungīs.
(394)  sed postquam Colchīs ārsit nova nūpta venēnīs
(395)  flagrantemque domum rēgis mare vīdit utrumque,
(396)  sanguine nātōrum perfunditur inpius ēnsis,
(397)  ultaque sē male māter Iāsonis effugit arma.
(398)  hinc Tītāniacīs ablāta dracōnibus intrat
(399)  Palladiās arcēs, quae tē, jūstissima Phēnē,
(400)  tēque, senex Periphā, pariter vīdēre volantēs
(401)  innīxamque novīs neptem Polypēmonis ālīs.
(402)  excipit hanc Aegeus factō damnandus in ūnō,
(403)  nec satis hospitium est, thalamī quoque foedere jungit.
(404)  Jamque aderat Thēseus, prōlēs ignāra parentī,
(405)  quī virtūte suā bimarem pācāverat Isthmon:
(406)  hujus in exitium miscet Mēdēa, quod ōlim
(407)  attulerat sēcum Scythicīs aconīton ab ōrīs.
(408)  illud Echidnaeae memorant ē dentibus ortum
(409)  esse canis: specus est tenebrōsō caecus hiātū,
(410)  est via dēclīvis, per quam Tīrynthius hērōs
(411)  restantem contrāque diem radiōsque micantēs
(412)  oblīquantem oculōs nexīs adamante catēnīs
(413)  Cerberon abstrāxit, rabidā quī concitus īrā
(414)  inplēvit pariter ternīs lātrātibus aurās
(415)  et sparsit viridēs spūmīs albentibus agrōs;
(416)  hās concrēsse putant nactāsque alimenta ferācis
(417)  fēcundīque solī vīrēs cēpisse nocendī;
(418)  quae quia nāscuntur dūrā vīvācia caute,
(419)  agrestēs aconīta vocant. ea conjugis āstū
(420)  ipse parēns Aegeus nātō porrēxit ut hostī.
(421)  sūmpserat ignārā Thēseus data pōcula dextrā,
(422)  cum pater in capulō gladiī cognōvit eburnō
(423)  signa suī generis facinusque excussit ab ōre.
(424)  effugit illa necem nebulīs per carmina mōtīs;
(425)  At genitor, quamquam laetātur sospite nātō,
(426)  attonitus tamen est, ingēns discrīmine parvō
(427)  committī potuisse nefās: fovet ignibus ārās
(428)  mūneribusque deōs inplet, feriuntque secūrēs
(429)  colla torōsa boum vīnctōrum tempora vittīs.
(430)  nūllus Erecthīdīs fertur celebrātior illō
(431)  inlūxisse diēs: agitant convīvia patrēs
(432)  et medium vulgus nec nōn et carmina vīnō
(433)  ingenium faciente canunt: 'tē, maxime Thēseu,
(434)  mīrāta est Marathōn Crētaeī sanguine taurī,
(435)  quodque suīs sēcūrus arat Cromyōna colōnus,
(436)  mūnus opusque tuum est; tellūs Epidauria per tē
(437)  clāvigeram vīdit Vulcānī occumbere prōlem,
(438)  vīdit et inmītem Cēphīsias ōra Procrūstēn,
(439)  Cercyonis lētum vīdit Cereālis Eleusīn.
(440)  occidit ille Sinis magnīs male vīribus ūsus,
(441)  quī poterat curvāre trabēs et agēbat ab altō
(442)  ad terram lātē sparsūrās corpora pīnūs.
(443)  tūtus ad Alcathoēn, Lelegēia moenia, līmes
(444)  conpositō Scīrōne patet, sparsīsque latrōnis
(445)  terra negat sēdem, sēdem negat ossibus unda;
(446)  quae jactāta diū fertur dūrāsse vetustās
(447)  in scopulōs: scopulīs nōmen Scīrōnis inhaeret.
(448)  sī titulōs annōsque tuōs numerāre velīmus,
(449)  facta premant annōs. prō tē, fortissime, vōta
(450)  pūblica suscipimus, Bacchī tibi sūmimus haustūs.'
(451)  cōnsonat adsēnsū populī precibusque faventum
(452)  rēgia, nec tōtā trīstis locus ūllus in urbe est.
(453)  Nec tamen (usque adeō nūlla est sincēra voluptās,
(454)  sollicitumque aliquid laetīs intervenit) Aegeus
(455)  gaudia percēpit nātō sēcūra receptō:
(456)  bella parat Mīnōs; quī quamquam mīlite, quamquam
(457)  classe valet, patriā tamen est firmissimus īrā
(458)  Androgeīque necem jūstīs ulcīscitur armīs.
(459)  ante tamen bellō vīrēs adquīrit amīcās,
(460)  quāque potēns habitus volucrī freta classe pererrat:
(461)  hinc Anaphēn sibi jungit et Astypalēia rēgna,
(462)  (prōmissīs Anaphēn, rēgna Astypalēia bellō);
(463)  hinc humilem Myconon crētōsaque rūra Cimōlī
(464)  flōrentemque thymō Sȳron plānamque Serīphon
(465)  marmoreamque Paron, quamque inpia prōdidit Arnē
(466)  Siphnon et acceptō, quod avāra poposcerat, aurō
(467)  mūtāta est in avem, quae nunc quoque dīligit aurum,
(468)  nigra pedēs, nigrīs vēlāta monēdula pennīs.
(469)  At nōn Ōliaros Didymēque et Tēnos et Andros
(470)  et Gyaros nitidaeque ferāx Peparēthos olīvae
(471)  Cnōsiacās jūvēre ratēs; latere inde sinistrō
(472)  Oenopiam Mīnōs petit, Aeacidēia rēgna:
(473)  Oenopiam veterēs adpellāvēre, sed ipse
(474)  Aeacus Aegīnam genetrīcis nōmine dīxit.
(475)  turba ruit tantaeque virum cognōscere fāmae
(476)  expetit; occurrunt illī Telamōnque minorque
(477)  quam Telamōn Pēleus et prōlēs tertia Phōcus;
(478)  ipse quoque ēgreditur tardus gravitāte senīlī
(479)  Aeacus et, quae sit veniendī causa, requīrit.
(480)  admonitus patriī lūctūs suspīrat et illī
(481)  dicta refert rēctor populōrum tālia centum:
(482)  'arma juvēs ōrō prō gnātō sūmpta piaeque
(483)  pars sīs mīlitiae; tumulō sōlācia poscō.'
(484)  huic Āsōpiadēs 'petis inrita' dīxit 'et urbī
(485)  nōn facienda meae; neque enim conjūnctior ūlla
(486)  Cecropidīs est hāc tellūs: ea foedera nōbīs.'
(487)  trīstis abit 'stābunt' que 'tibī tua foedera magnō'
(488)  dīxit et ūtilius bellum putat esse minārī
(489)  quam gerere atque suās ibi praecōnsūmere vīrēs.
(490)  classis ab Oenopiīs etiamnum Lyctia mūrīs
(491)  spectārī poterat, cum plēnō concita vēlō
(492)  Attica puppis adest in portūsque intrat amīcōs,
(493)  quae Cephalum patriaeque simul mandāta ferēbat.
(494)  Aeacidae longō juvenēs post tempore vīsum
(495)  agnōvēre tamen Cephalum dextrāsque dedēre
(496)  inque patris dūxēre domum: spectābilis hērōs
(497)  et veteris retinēns etiamnum pignora fōrmae
(498)  ingreditur rāmumque tenēns populāris olīvae
(499)  ā dextrā laevāque duōs aetāte minōrēs
(500)  major habet, Clyton et Būtēn, Pallante creātōs.
(501)  Postquam congressūs prīmī sua verba tulērunt,
(502)  Cecropidae Cephalus peragit mandāta rogatque
(503)  auxilium foedusque refert et jūra parentum,
(504)  imperiumque petī tōtīus Achāidos addit.
(505)  sīc ubi mandātam jūvit fācundia causam,
(506)  Aeacus, in capulō scēptrī nītente sinistrā,
(507)  'nē petite auxilium, sed sūmite' dīxit, 'Athēnae,
(508)  nec dubiē vīrēs, quās haec habet īnsula, vestrās
(509)  dūcite, et (ō maneat rērum status iste meārum!)
(510)  rōbora nōn dēsunt; superat mihi mīles et hoc est,
(511)  grātia dīs, fēlīx et inexcūsābile tempus.'
(512)  'immō ita sit' Cephalus, 'crēscat tua cīvibus optō
(513)  urbs' ait; 'adveniēns equidem modo gaudia cēpī,
(514)  cum tam pulchra mihī, tam pār aetāte juventūs
(515)  obvia prōcessit; multōs tamen inde requīrō,
(516)  quōs quondam vīdī vestrā prius urbe receptus.'
(517)  Aeacus ingemuit trīstīque ita vōce locūtus:
(518)  'flēbile prīncipium melior fortūna secūta est;
(519)  hanc utinam possem vōbīs memorāre sine illō!
(520)  ōrdine nunc repetam, neu longā ambāge morer vōs,
(521)  ossa cinisque jacent, memorī quōs mente requīris,
(522)  et quota pars illī rērum periēre meārum!
(523)  dīra luēs īrā populīs Jūnōnis inīquae
(524)  incidit exōsae dictās ā paelice terrās.
(525)  dum vīsum mortāle malum tantaeque latēbat
(526)  causa nocēns clādis, pugnātum est arte medendī:
(527)  exitium superābat opem, quae victa jacēbat.
(528)  prīncipiō caelum spissā cālīgine terrās
(529)  pressit et ignāvōs inclūsit nūbibus aestūs;
(530)  dumque quater jūnctīs explēvit cornibus orbem
(531)  Lūna, quater plēnum tenuāta retexuit orbem,
(532)  lētiferīs calidī spīrārunt aestibus austrī.
(533)  cōnstat et in fontēs vitium vēnisse lacūsque,
(534)  mīliaque incultōs serpentum multa per agrōs
(535)  errāsse atque suīs fluviōs temerāsse venēnīs.
(536)  strāge canum prīmō volucrumque oviumque boumque
(537)  inque ferīs subitī dēprēnsa potentia morbī.
(538)  concidere īnfēlīx validōs mīrātur arātor
(539)  inter opus taurōs mediōque recumbere sulcō;
(540)  lānigerīs gregibus bālātūs dantibus aegrōs
(541)  sponte suā lānaeque cadunt et corpora tābent;
(542)  ācer equus quondam magnaeque in pulvere fāmae
(543)  dēgenerat palmās veterumque oblītus honōrum
(544)  ad praesēpe gemit lētō moritūrus inertī.
(545)  nōn aper īrāscī meminit, nōn fīdere cursū
(546)  cerva nec armentīs incurrere fortibus ursī.
(547)  omnia languor habet: silvīsque agrīsque viīsque
(548)  corpora foeda jacent, vitiantur odōribus aurae.
(549)  mīra loquar: nōn illa canēs avidaeque volucrēs,
(550)  nōn cānī tetigēre lupī; dīlāpsa liquēscunt
(551)  adflātūque nocent et agunt contāgia lātē.
(552)  'Pervenit ad miserōs damnō graviōre colōnōs
(553)  pestis et in magnae dominātur moenibus urbis.
(554)  vīscera torrentur prīmō, flammaeque latentis
(555)  indicium rubor est et ductus anhēlitus; ignī
(556)  aspera lingua tumet, tepidīsque ārentia ventīs
(557)  ōra patent, auraeque gravēs captantur hiātū.
(558)  nōn strātum, nōn ūlla patī vēlāmina possunt,
(559)  nūda sed in terrā pōnunt praecordia, nec fit
(560)  corpus humō gelidum, sed humus dē corpore fervet.
(561)  nec moderātor adest, inque ipsōs saeva medentēs
(562)  ērumpit clādēs, obsuntque auctōribus artēs;
(563)  quō propior quisque est servitque fidēlius aegrō,
(564)  in partem lētī citius venit, utque salūtis
(565)  spēs abiit fīnemque vident in fūnere morbī,
(566)  indulgent animīs et nūlla, quid ūtile, cūra est:
(567)  ūtile enim nihil est. passim positōque pudōre
(568)  fontibus et fluviīs puteīsque capācibus haerent,
(569)  nec sitis est exstīncta prius quam vīta bibendō.
(570)  inde gravēs multī nequeunt cōnsurgere et ipsīs
(571)  inmoriuntur aquīs, aliquis tamen haurit et illās;
(572)  tantaque sunt miserīs invīsī taedia lectī,
(573)  prōsiliunt aut, sī prohibent cōnsistere vīrēs,
(574)  corpora dēvolvunt in humum fugiuntque penātēs
(575)  quisque suōs, sua cuique domus fūnesta vidētur,
(576)  et quia causa latet, locus est in crīmine; partim
(577)  sēmianimēs errāre viīs, dum stāre valēbant,
(578)  adspicerēs, flentēs aliōs terrāque jacentēs
(579)  lassaque versantēs suprēmō lūmina mōtū;
(580)  membraque pendentis tendunt ad sīdera caelī,
(581)  hīc illīc, ubi mors dēprēnderat, exhālantēs.
(582)  'Quid mihi tunc animī fuit? an, quod dēbuit esse,
(583)  ut vītam ōdissem et cuperem pars esse meōrum?
(584)  quō sē cumque aciēs oculōrum flexerat, illīc
(585)  vulgus erat strātum, velutī cum putria mōtīs
(586)  pōma cadunt rāmīs agitātāque īlice glandēs.
(587)  templa vidēs contrā gradibus sublīmia longīs:
(588)  Juppiter illa tenet. quis nōn altāribus illīs
(589)  inrita tūra dedit? quotiēns prō conjuge conjūnx,
(590)  prō gnātō genitor dum verba precantia dīcit,
(591)  nōn exōrātīs animam fīnīvit in ārīs,
(592)  inque manū tūris pars incōnsūmpta reperta est!
(593)  admōtī quotiēns templīs, dum vōta sacerdōs
(594)  concipit et fundit dūrum inter cornua vīnum,
(595)  haud exspectātō cecidērunt vulnere taurī!
(596)  ipse ego sacra Jovī prō mē patriāque tribusque
(597)  cum facerem nātīs, mūgītūs victima dīrōs
(598)  ēdidit et subitō conlāpsa sine ictibus ūllīs
(599)  exiguō tīnxit subjectōs sanguine cultrōs.
(600)  exta quoque aegra notās vērī monitūsque deōrum
(601)  perdiderant: trīstēs penetrant ad vīscera morbī.
(602)  ante sacrōs vīdī prōjecta cadāvera postēs,
(603)  ante ipsās, quō mors foret invidiōsior, ārās.
(604)  pars animam laqueō claudunt mortisque timōrem
(605)  morte fugant ultrōque vocant venientia fāta.
(606)  corpora missa necī nūllīs dē mōre feruntur
(607)  fūneribus (neque enim capiēbant fūnera portae):
(608)  aut inhumāta premunt terrās aut dantur in altōs
(609)  indōtāta rogōs; et jam reverentia nūlla est,
(610)  dēque rogīs pugnant aliēnīsque ignibus ārdent.
(611)  quī lacriment, dēsunt, indēflētaeque vagantur
(612)  nātōrumque virumque animae juvenumque senumque,
(613)  nec locus in tumulōs, nec sufficit arbor in ignēs.
(614)  Attonitus tantō miserārum turbine rērum,
(615)  "Juppiter ō!" dīxī, "sī tē nōn falsa loquuntur
(616)  dicta sub amplexūs Aegīnae Āsōpidos īsse,
(617)  nec tē, magne pater, nostrī pudet esse parentem,
(618)  aut mihi redde meōs aut mē quoque conde sepulcrō!"
(619)  ille notam fulgōre dedit tonitrūque secundō.
(620)  "accipiō sintque ista precor fēlīcia mentis
(621)  signa tuae!" dīxī, "quod dās mihi, pigneror ōmen."
(622)  forte fuit juxtā patulīs rārissima rāmīs
(623)  sacra Jovī quercus dē sēmine Dōdōnaeō;
(624)  hīc nōs frūgilegās adspeximus agmine longō
(625)  grande onus exiguō formīcās ōre gerentēs
(626)  rūgōsōque suum servantēs cortice callem;
(627)  dum numerum mīror, "totidem, pater optime," dīxī,
(628)  "tū mihi dā cīvēs et inānia moenia supplē!"
(629)  intremuit rāmīsque sonum sine flāmine mōtīs
(630)  alta dedit quercus: pavidō mihi membra timōre
(631)  horruerant, stābantque comae; tamen ōscula terrae
(632)  rōboribusque dedī, nec mē spērāre fatēbar;
(633)  spērābam tamen atque animō mea vōta fovēbam.
(634)  nox subit, et cūrīs exercita corpora somnus
(635)  occupat: ante oculōs eadem mihi quercus adesse
(636)  et rāmōs totidem totidemque animālia rāmīs
(637)  ferre suīs vīsa est pariterque tremēscere mōtū
(638)  grāniferumque agmen subjectīs spargere in arvīs;
(639)  crēscere dēsubitō et majus majusque vidērī
(640)  ac sē tollere humō rēctōque adsistere truncō
(641)  et maciem numerumque pedum nigrumque colōrem
(642)  pōnere et hūmānam membrīs indūcere fōrmam.
(643)  somnus abit: damnō vigilāns mea vīsa querorque
(644)  in superīs opis esse nihil; at in aedibus ingēns
(645)  murmur erat, vōcēsque hominum exaudīre vidēbar
(646)  jam mihi dēsuētās; dum suspicor hās quoque somnī
(647)  esse, venit Telamōn properus foribusque reclūsīs
(648)  "spēque fidēque, pater", dīxit "majōra vidēbis:
(649)  ēgredere!" ēgredior, quālēsque in imāgine somnī
(650)  vīsus eram vīdisse virōs, ex ōrdine tālēs
(651)  adspiciō nōscōque: adeunt rēgemque salūtant.
(652)  vōta Jovī solvō populīsque recentibus urbem
(653)  partior et vacuōs prīscīs cultōribus agrōs,
(654)  Myrmidonasque vocō nec orīgine nōmina fraudō.
(655)  corpora vīdistī; mōrēs, quōs ante gerēbant,
(656)  nunc quoque habent: parcum genus est patiēnsque labōrum
(657)  quaesītīque tenāx et quod quaesīta reservet.
(658)  hī tē ad bella parēs annīs animīsque sequentur,
(659)  cum prīmum quī tē fēlīciter attulit eurus'
(660)  (eurus enim attulerat) 'fuerit mūtātus in austrōs.'
(661)  Tālibus atque aliīs longum sermōnibus illī
(662)  inplēvēre diem; lūcis pars ultima mēnsae
(663)  est data, nox somnīs. jubar aureus extulerat Sōl,
(664)  flābat adhūc eurus reditūraque vēla tenēbat:
(665)  ad Cephalum Pallante satī, cui grandior aetās,
(666)  ad rēgem Cephalus simul et Pallante creātī
(667)  conveniunt, sed adhūc rēgem sopor altus habēbat.
(668)  excipit Aeacidēs illōs in līmine Phōcus;
(669)  nam Telamōn frāterque virōs ad bella legēbant.
(670)  Phōcus in interius spatium pulchrōsque recessūs
(671)  Cecropidas dūcit, cum quīs simul ipse resēdit.
(672)  adspicit Aeolidēn ignōtā ex arbore factum
(673)  ferre manū jaculum, cujus fuit aurea cuspis.
(674)  pauca prius mediīs sermōnibus ille locūtus
(675)  'sum nemorum studiōsus' ait 'caedisque ferīnae;
(676)  quā tamen ē silvā teneās hastīle recīsum,
(677)  jamdūdum dubitō: certē sī fraxinus esset,
(678)  fulva colōre foret; sī cornus, nōdus inesset.
(679)  unde sit, ignōrō, sed nōn fōrmōsius istō
(680)  vīdērunt oculī tēlum jaculābile nostrī.'
(681)  excipit Actaeīs ē frātribus alter et 'ūsum
(682)  majōrem speciē mīrābere' dīxit 'in istō.
(683)  cōnsequitur, quodcumque petit, fortūnaque missum
(684)  nōn regit, et revolat nūllō referente cruentum.'
(685)  tum vērō juvenis Nērēius omnia quaerit,
(686)  cūr sit et unde datum, quis tantī mūneris auctor.
(687)  quae petit, ille refert, sed enim nārrāre pudōrī est,
(688)  quā tulerit mercēde; silet tāctusque dolōre
(689)  conjugis āmissae lacrimīs ita fātur obortīs:
(690)  'hoc mē, nāte deā, (quis possit crēdere?) tēlum
(691)  flēre facit facietque diū, sī vīvere nōbīs
(692)  fāta diū dederint; hoc mē cum conjuge cārā
(693)  perdidit: hōc utinam caruissem mūnere semper!
(694)  'Procris erat, sī forte magis pervēnit ad aurēs
(695)  Ōrīthyia tuās, raptae soror Ōrīthyiae,
(696)  sī faciem mōrēsque velīs cōnferre duārum,
(697)  dignior ipsa rapī! pater hanc mihi jūnxit Erectheus,
(698)  hanc mihi jūnxit amor: fēlīx dīcēbar eramque;
(699)  nōn ita dīs vīsum est, aut nunc quoque forsitan essem.
(700)  alter agēbātur post sacra jugālia mēnsis,
(701)  cum mē cornigerīs tendentem rētia cervīs
(702)  vertice dē summō semper flōrentis Hymettī
(703)  lūtea māne videt pulsīs Aurōra tenebrīs
(704)  invītumque rapit. liceat mihi vēra referre
(705)  pāce deae: quod sit roseō spectābilis ōre,
(706)  quod teneat lūcis, teneat cōnfīnia noctis,
(707)  nectareīs quod alātur aquīs, ego Procrin amābam;
(708)  pectore Procris erat, Procris mihi semper in ōre.
(709)  sacra torī coitūsque novōs thalamōsque recentēs
(710)  prīmaque dēsertī referēbam foedera lectī:
(711)  mōta dea est et "siste tuās, ingrāte, querellās;
(712)  Procrin habē!" dīxit, "quod sī mea prōvida mēns est,
(713)  nōn habuisse volēs." mēque illī īrāta remīsit.
(714)  dum redeō mēcumque deae memorāta retractō,
(715)  esse metus coepit, nē jūra jugālia conjūnx
(716)  nōn bene servāsset: faciēs aetāsque jubēbat
(717)  crēdere adulterium, prohibēbant crēdere mōrēs;
(718)  sed tamen āfueram, sed et haec erat, unde redībam,
(719)  crīminis exemplum, sed cūncta timēmus amantēs.
(720)  quaerere, quod doleam, statuō dōnīsque pudīcam
(721)  sollicitāre fidem; favet huic Aurōra timōrī
(722)  inmūtatque meam (videor sēnsisse) figūram.
(723)  Palladiās ineō nōn cognōscendus Athēnās
(724)  ingrediorque domum; culpā domus ipsa carēbat
(725)  castaque signa dabat dominōque erat ānxia raptō:
(726)  vix aditus per mīlle dolōs ad Erecthida factus.
(727)  ut vīdī, obstipuī meditātaque paene relīquī
(728)  temptāmenta fidē; male mē, quīn vēra fatērer,
(729)  continuī, male, quīn, et oportuit, ōscula ferrem.
(730)  trīstis erat (sed nūlla tamen fōrmōsior illā
(731)  esse potest trīstī) dēsīderiōque dolēbat
(732)  conjugis abreptī: tū collige, quālis in illā,
(733)  Phōce, decor fuerit, quam sīc dolor ipse decēbat!
(734)  quid referam, quotiēns temptāmina nostra pudīcī
(735)  reppulerint mōrēs, quotiēns "ego" dīxerit "ūnī
(736)  servor; ubīcumque est, ūnī mea gaudia servō."
(737)  cui nōn ista fidē satis experientia sānō
(738)  magna foret? nōn sum contentus et in mea pugnō
(739)  vulnera, dum cēnsūs dare mē prō nocte loquendō
(740)  mūneraque augendō tandem dubitāre coēgī.
(741)  exclāmō male victor: "adest, mala, fictus adulter!
(742)  vērus eram conjūnx! mē, perfida, teste tenēris."
(743)  illa nihil; tacitō tantummodo victa pudōre
(744)  īnsidiōsa malō cum conjuge līmina fūgit;
(745)  offēnsāque meī genus omne perōsa virōrum
(746)  montibus errābat, studiīs operāta Diānae.
(747)  tum mihi dēsertō violentior ignis ad ossa
(748)  pervenit: ōrābam veniam et peccāsse fatēbar
(749)  et potuisse datīs similī succumbere culpae
(750)  mē quoque mūneribus, sī mūnera tanta darentur.
(751)  haec mihi cōnfessō, laesum prius ulta pudōrem,
(752)  redditur et dulcēs concorditer exigit annōs;
(753)  dat mihi praetereā, tamquam sē parva dedisset
(754)  dōna, canem mūnus; quem cum sua trāderet illī
(755)  Cynthia, "currendō superābit" dīxerat "omnēs."
(756)  dat simul et jaculum, manibus quod, cernis, habēmus.
(757)  mūneris alterius quae sit fortūna, requīris?
(758)  accipe: mīrandī novitāte movēbere factī!
(759)  'Carmina Lāiadēs nōn intellēcta priōrum
(760)  solverat ingeniīs, et praecipitāta jacēbat
(761)  inmemor ambāgum vātēs obscūra suārum:
(762)  prōtinus Āoniīs inmittitur altera Thēbīs
(763)  [scīlicet alma Themis nec tālia linquit inulta!]
(764)  pestis, et exitiō multī pecorumque suōque
(765)  rūrigenae pāvēre feram; vīcīna juventūs
(766)  vēnimus et lātōs indāgine cīnximus agrōs.
(767)  illa levī vēlōx superābat rētia saltū
(768)  summaque trānsībat positārum līna plagārum:
(769)  cōpula dētrahitur canibus, quōs illa sequentēs
(770)  effugit et coetum nōn sēgnior ālite lūdit.
(771)  poscor et ipse meum cōnsēnsū Laelapa magnō
(772)  (mūneris hoc nōmen): jamdūdum vincula pugnat
(773)  exuere ipse sibī colloque morantia tendit.
(774)  vix bene missus erat, nec jam poterāmus, ubi esset,
(775)  scīre; pedum calidus vestīgia pulvis habēbat,
(776)  ipse oculīs ēreptus erat: nōn ōcior illō
(777)  hasta nec excussae contortō verbere glandēs
(778)  nec Gortȳniacō calamus levis exit ab arcū.
(779)  collis apex mediī subjectīs inminet arvīs:
(780)  tollor eō capiōque novī spectācula cursūs,
(781)  quō modo dēprēndī, modo sē subdūcere ab ipsō
(782)  vulnere vīsa fera est; nec līmite callida rēctō
(783)  in spatiumque fugit, sed dēcipit ōra sequentis
(784)  et redit in gȳrum, nē sit suus inpetus hostī:
(785)  inminet hic sequiturque parem similisque tenentī
(786)  nōn tenet et vānōs exercet in āera morsūs.
(787)  ad jaculī vertēbar opem; quod dextera lībrat
(788)  dum mea, dum digitōs āmentēs addere temptō,
(789)  lūmina dēflexī. revocātaque rūrsus eōdem
(790)  rettuleram: mediō (mīrum) duo marmora campō
(791)  adspiciō; fugere hoc, illud captāre putārēs.
(792)  scīlicet invictōs ambō certāmine cursūs
(793)  esse deus voluit, sī quis deus adfuit illīs.'
(794)  hāctenus, et tacuit; 'jaculō quod crīmen in ipsō est?'
(795)  Phōcus ait; jaculī sīc crīmina reddidit ille:
(796)  'Gaudia prīncipium nostrī sunt, Phōce, dolōris:
(797)  illa prius referam. juvat ō meminisse beātī
(798)  temporis, Aeacidē, quō prīmōs rīte per annōs
(799)  conjuge eram fēlīx, fēlīx erat illa marītō.
(800)  mūtua cūra duōs et amor sociālis habēbat,
(801)  nec Jovis illa meō thalamōs praeferret amōrī,
(802)  nec mē quae caperet, nōn sī Venus ipsa venīret,
(803)  ūlla erat; aequālēs ūrēbant pectora flammae.
(804)  sōle ferē radiīs feriente cacūmina prīmīs
(805)  vēnātum in silvās juvenāliter īre solēbam
(806)  nec mēcum famulī nec equī nec nāribus ācrēs
(807)  īre canēs nec līna sequī nōdōsa solēbant:
(808)  tūtus eram jaculō; sed cum satiāta ferīnae
(809)  dextera caedis erat, repetēbam frīgus et umbrās
(810)  et quae dē gelidīs exībat vallibus auram.
(811)  aura petēbātur mediō mihi lēnis in aestū,
(812)  auram exspectābam, requiēs erat illa labōrī.
(813)  "aura" (recordor enim), "veniās" cantāre solēbam,
(814)  "mēque juvēs intrēsque sinūs, grātissima, nostrōs,
(815)  utque facis, relevāre velīs, quibus ūrimur, aestūs!"
(816)  forsitan addiderim (sīc mē mea fāta trahēbant),
(817)  blanditiās plūrēs et "tū mihi magna voluptās"
(818)  dīcere sim solitus, "tū mē reficisque fovēsque,
(819)  tū facis, ut silvās, ut amem loca sōla: meōque
(820)  spīritus iste tuus semper captātur ab ōre."
(821)  vōcibus ambiguīs dēceptam praebuit aurem
(822)  nescio quis nōmenque aurae tam saepe vocātum
(823)  esse putat nymphae: nympham mē crēdit amāe.
(824)  crīminis extemplō fictī temerārius index
(825)  Procrin adit linguāque refert audīta susurrā.
(826)  crēdula rēs amor est: subitō conlāpsa dolōre,
(827)  ut mihi nārrātur, cecidit; longōque refecta
(828)  tempore sē miseram, sē fātī dīxit inīquī
(829)  dēque fidē questa est et crīmine concita vānō,
(830)  quod nihil est, metuit, metuit sine corpore nōmen
(831)  et dolet īnfēlīx velutī dē paelice vērā.
(832)  saepe tamen dubitat spēratque miserrima fallī
(833)  indiciīque fidem negat et, nisi vīderit ipsa,
(834)  damnātūra suī nōn est dēlicta marītī.
(835)  postera dēpulerant Aurōrae lūmina noctem:
(836)  ēgredior silvamque petō victorque per herbās
(837)  "aura, venī" dīxī "nostrōque medēre labōrī!"
(838)  et subitō gemitūs inter mea verba vidēbar
(839)  nescio quōs audīsse; "venī" tamen "optima!" dīcēns
(840)  fronde levem rūrsus strepitum faciente cadūcā
(841)  sum ratus esse feram tēlumque volātile mīsī:
(842)  Procris erat mediōque tenēns in pectore vulnus
(843)  "ei mihi" conclāmat! vōx est ubi cognita fīdae
(844)  conjugis, ad vōcem praeceps āmēnsque cucurrī.
(845)  sēmianimem et sparsās foedantem sanguine vestēs
(846)  et sua (mē miserum!) dē vulnere dōna trahentem
(847)  inveniō corpusque meō mihi cārius ulnīs
(848)  mollibus attollō scissāque ā pectore veste
(849)  vulnera saeva ligō cōnorque inhibēre cruōrem
(850)  neu mē morte suā scelerātum dēserat, ōrō.
(851)  vīribus illa carēns et jam moribunda coēgit
(852)  haec sē pauca loquī: "per nostrī foedera lectī
(853)  perque deōs supplex ōrō superōsque meōsque,
(854)  per sī quid meruī dē tē bene perque manentem
(855)  nunc quoque, cum pereō, causam mihi mortis amōrem,
(856)  nē thalamīs Auram patiāre innūbere nostrīs!"
(857)  dīxit, et errōrem tum dēnique nōminis esse
(858)  et sēnsī et docuī. sed quid docuisse juvābat?
(859)  lābitur, et parvae fugiunt cum sanguine vīrēs,
(860)  dumque aliquid spectāre potest, mē spectat et in mē
(861)  īnfēlīcem animam nostrōque exhālat in ōre;
(862)  sed vultū meliōre morī sēcūra vidētur.'
(863)  Flentibus haec lacrimāns hērōs memorābat, et ecce
(864)  Aeacus ingreditur duplicī cum prōle novōque
(865)  mīlite; quem Cephalus cum fortibus accipit armīs.
