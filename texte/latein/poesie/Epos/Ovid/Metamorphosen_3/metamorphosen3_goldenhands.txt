(1)  Jamque deus positā fallācis imāgine taurī
(2)  sē cōnfessus erat Dictaeaque rūra tenēbat,
(3)  cum pater ignārus Cadmō perquīrere raptam
(4)  imperat et poenam, sī nōn invēnerit, addit
(5)  exilium, factō pius et scelerātus eōdem.
(6)  orbe pererrātō (quis enim dēprēndere possit
(7)  fūrta Jovis?) profugus patriamque īramque parentis
(8)  vītat Agēnoridēs Phoebīque ōrācula supplex
(9)  cōnsulit et, quae sit tellūs habitanda, requīrit.
(10)  'bōs tibi' Phoebus ait 'sōlīs occurret in arvīs,
(11)  nūllum passa jugum curvīque inmūnis arātrī.
(12)  hāc duce carpe viās et, quā requiēverit herbā,
(13)  moenia fac condās Boeōtiaque illa vocātō.'
(14)  vix bene Castaliō Cadmus dēscenderat antrō,
(15)  incūstōdītam lentē videt īre juvencam
(16)  nūllum servitiī signum cervīce gerentem.
(17)  subsequitur pressōque legit vestīgia gressū
(18)  auctōremque viae Phoebum taciturnus adōrat.
(19)  jam vada Cēphīsī Panopēsque ēvāserat arva:
(20)  bōs stetit et tollēns speciōsam cornibus altīs
(21)  ad caelum frontem mūgītibus inpulit aurās
(22)  atque ita respiciēns comitēs sua terga sequentēs
(23)  prōcubuit tenerāque latus submīsit in herbā.
(24)  Cadmus agit grātēs peregrīnaeque ōscula terrae
(25)  fīgit et ignōtōs montēs agrōsque salūtat.
(26)  Sacra Jovī factūrus erat: jubet īre ministrōs
(27)  et petere ē vīvīs lībandās fontibus undās.
(28)  silva vetus stābat nūllā violāta secūrī,
(29)  et specus in mediā virgīs ac vīmine dēnsus
(30)  efficiēns humilem lapidum conpāgibus arcum
(31)  ūberibus fēcundus aquīs; ubi conditus antrō
(32)  Mārtius anguis erat, cristīs praesignis et aurō;
(33)  igne micant oculī, corpus tumet omne venēnīs,
(34)  trēsque vibrant linguae, triplicī stant ōrdine dentēs.
(35)  quem postquam Tyriā lūcum dē gente profectī
(36)  īnfaustō tetigēre gradū, dēmissaque in undās
(37)  urna dedit sonitum, longō caput extulit antrō
(38)  caeruleus serpēns horrendaque sībila mīsit.
(39)  efflūxēre urnae manibus sanguisque relīquit
(40)  corpus et attonitōs subitus tremor occupat artūs.
(41)  ille volūbilibus squāmōsōs nexibus orbēs
(42)  torquet et inmēnsōs saltū sinuātur in arcūs
(43)  ac mediā plūs parte levēs ērēctus in aurās
(44)  dēspicit omne nemus tantōque est corpore, quantō,
(45)  sī tōtum spectēs, geminās quī sēparat arctōs.
(46)  nec mora, Phoenīcās, sīve illī tēla parābant
(47)  sīve fugam, sīve ipse timor prohibēbat utrumque,
(48)  occupat: hōs morsū, longīs conplexibus illōs,
(49)  hōs necat adflātū fūnestī tābe venēnī.
(50)  Fēcerat exiguās jam sōl altissimus umbrās:
(51)  quae mora sit sociīs, mīrātur Agēnore nātus
(52)  vestīgatque virōs. tegumen dērepta leōnī
(53)  pellis erat, tēlum splendentī lancea ferrō
(54)  et jaculum tēlōque animus praestantior omnī.
(55)  ut nemus intrāvit lētātaque corpora vīdit
(56)  victōremque suprā spatiōsī corporis hostem
(57)  trīstia sanguineā lambentem vulnera linguā,
(58)  'aut ultor vestrae, fīdissima pectora, mortis,
(59)  aut comes' inquit 'erō.' dīxit dextrāque molārem
(60)  sustulit et magnum magnō cōnāmine mīsit.
(61)  illius inpulsū cum turribus ardua celsīs
(62)  moenia mōta forent, serpēns sine vulnere mānsit
(63)  lōrīcaeque modō squāmīs dēfēnsus et ātrae
(64)  dūritiā pellis validōs cute reppulit ictūs;
(65)  at nōn dūritiā jaculum quoque vīcit eādem,
(66)  quod mediō lentae spīnae curvāmine fīxum
(67)  cōnstitit et tōtum dēscendit in īlia ferrum.
(68)  ille dolōre ferōx caput in sua terga retorsit
(69)  vulneraque adspexit fīxumque hastīle momordit,
(70)  idque ubi vī multā partem labefēcit in omnem,
(71)  vix tergō ēripuit; ferrum tamen ossibus haesit.
(72)  tum vērō postquam solitās accessit ad īrās
(73)  causa recēns, plēnīs tumuērunt guttura vēnīs,
(74)  spūmaque pestiferōs circumfluit albida rictūs,
(75)  terraque rāsa sonat squāmīs, quīque hālitus exit
(76)  ōre niger Stygiō, vitiātās īnficit aurās.
(77)  ipse modo inmēnsum spīrīs facientibus orbem
(78)  cingitur, interdum longā trabe rēctior adstat,
(79)  inpete nunc vastō ceu concitus imbribus amnis
(80)  fertur et obstantēs prōturbat pectore silvās.
(81)  cēdit Agēnoridēs paulum spoliōque leōnis
(82)  sustinet incursūs īnstantiaque ōra retardat
(83)  cuspide praetentā: furit ille et inānia dūrō
(84)  vulnera dat ferrō fīgitque in acūmine dentēs.
(85)  jamque venēniferō sanguis mānāre palātō
(86)  coeperat et viridēs adspergine tīnxerat herbās;
(87)  sed leve vulnus erat, quia sē retrahēbat ab ictū
(88)  laesaque colla dabat retrō plāgamque sedēre
(89)  cēdendō arcēbat nec longius īre sinēbat,
(90)  dōnec Agēnoridēs conjectum in guttura ferrum
(91)  usque sequēns pressit, dum retrō quercus euntī
(92)  obstitit et fīxa est pariter cum rōbore cervīx.
(93)  pondere serpentis curvāta est arbor et īmā
(94)  parte flagellārī gemuit sua rōbora caudae.
(95)  Dum spatium victor victī cōnsīderat hostis,
(96)  vōx subitō audīta est; neque erat cognōscere prōmptum,
(97)  unde, sed audīta est: 'quid, Agēnore nāte, perēmptum
(98)  serpentem spectās? et tū spectābere serpēns.'
(99)  ille diū pavidus pariter cum mente colōrem
(100)  perdiderat, gelidōque comae terrōre rigēbant:
(101)  ecce virī fautrīx superās dēlāpsa per aurās
(102)  Pallas adest mōtaeque jubet suppōnere terrae
(103)  vīpereōs dentēs, populī incrēmenta futūrī.
(104)  pāret et, ut pressō sulcum patefēcit arātrō,
(105)  spargit humī jussōs, mortālia sēmina, dentēs.
(106)  inde (fidē majus) glaebae coepēre movērī,
(107)  prīmaque dē sulcīs aciēs adpāruit hastae,
(108)  tegmina mox capitum pictō nūtantia cōnō,
(109)  mox umerī pectusque onerātaque bracchia tēlīs
(110)  exsistunt, crēscitque seges clipeāta virōrum:
(111)  sīc, ubi tolluntur fēstīs aulaea theātrīs,
(112)  surgere signa solent prīmumque ostendere vultūs,
(113)  cētera paulātim, placidōque ēducta tenōre
(114)  tōta patent īmōque pedēs in margine pōnunt.
(115)  Territus hoste novō Cadmus capere arma parābat:
(116)  'nē cape!' dē populō, quem terra creāverat, ūnus
(117)  exclāmat 'nec tē cīvīlibus īnsere bellīs!'
(118)  atque ita terrigenīs rigidō dē frātribus ūnum
(119)  comminus ēnse ferit, jaculō cadit ēminus ipse;
(120)  hunc quoque quī lētō dederat, nōn longius illō
(121)  vīvit et exspīrat, modo quās accēperat aurās,
(122)  exemplōque parī furit omnis turba, suōque
(123)  Mārte cadunt subitī per mūtua vulnera frātrēs.
(124)  jamque brevis vītae spatium sortīta juventūs
(125)  sanguineam tepidō plangēbant pectore mātrem,
(126)  quīnque superstitibus, quōrum fuit ūnus Echīōn.
(127)  is sua jēcit humō monitū Trītōnidis arma
(128)  frāternaeque fidem pācis petiitque deditque:
(129)  hōs operis comitēs habuit Sīdōnius hospes,
(130)  cum posuit jussus Phoebēīs sortibus urbem.
(131)  Jam stābant Thēbae, poterās jam, Cadme, vidērī
(132)  exiliō fēlīx: socerī tibi Mārsque Venusque
(133)  contigerant; hūc adde genus dē conjuge tantā,
(134)  tot nātōs nātāsque et, pignora cāra, nepōtēs,
(135)  hōs quoque jam juvenēs; sed scīlicet ultima semper
(136)  exspectanda diēs hominis, dīcīque beātus
(137)  ante obitum nēmō suprēmaque fūnera dēbet.
(138)  Prīma nepōs inter tot rēs tibi, Cadme, secundās
(139)  causa fuit lūctūs, aliēnaque cornua frontī
(140)  addita, vōsque, canēs satiātae sanguine erīlī.
(141)  at bene sī quaerās, Fortūnae crīmen in illō,
(142)  nōn scelus inveniēs; quod enim scelus error habēbat?
(143)  Mōns erat īnfectus variārum caede ferārum,
(144)  jamque diēs medius rērum contrāxerat umbrās
(145)  et sōl ex aequō mētā distābat utrāque,
(146)  cum juvenis placidō per dēvia lustra vagantēs
(147)  participēs operum conpellat Hyantius ōre:
(148)  'līna madent, comitēs, ferrumque cruōre ferārum,
(149)  fortūnaeque diēs habuit satis; altera lūcem
(150)  cum croceīs invecta rotīs Aurōra redūcet,
(151)  prōpositum repetēmus opus: nunc Phoebus utrāque
(152)  distat idem mētā finditque vapōribus arva.
(153)  sistite opus praesēns nōdōsaque tollite līna!'
(154)  jussa virī faciunt intermittuntque labōrem.
(155)  Vallis erat piceīs et acūtā dēnsa cupressū,
(156)  nōmine Gargaphiē succīnctae sacra Diānae,
(157)  cujus in extrēmō est antrum nemorāle recessū
(158)  arte labōrātum nūllā: simulāverat artem
(159)  ingeniō nātūra suō; nam pūmice vīvō
(160)  et levibus tōfīs nātīvum dūxerat arcum;
(161)  fōns sonat ā dextrā tenuī perlūcidus undā,
(162)  margine grāmineō patulōs incīnctus hiātūs.
(163)  hīc dea silvārum vēnātū fessa solēbat
(164)  virgineōs artūs liquidō perfundere rōre.
(165)  quō postquam subiit, nymphārum trādidit ūnī
(166)  armigerae jaculum pharetramque arcūsque retentōs,
(167)  altera dēpositae subjēcit bracchia pallae,
(168)  vincla duae pedibus dēmunt; nam doctior illīs
(169)  Ismēnis Crocalē sparsōs per colla capillōs
(170)  colligit in nōdum, quamvīs erat ipsa solūtīs.
(171)  excipiunt laticem Nephelēque Hyalēque Rhanisque
(172)  et Psecas et Phialē funduntque capācibus urnīs.
(173)  dumque ibi perluitur solitā Tītānia lymphā,
(174)  ecce nepōs Cadmī dīlātā parte labōrum
(175)  per nemus ignōtum nōn certīs passibus errāns
(176)  pervenit in lūcum: sīc illum fāta ferēbant.
(177)  quī simul intrāvit rōrantia fontibus antra,
(178)  sīcut erant, nūdae vīsō sua pectora nymphae
(179)  percussēre virō subitīsque ululātibus omne
(180)  inplēvēre nemus circumfūsaeque Diānam
(181)  corporibus tēxēre suīs; tamen altior illīs
(182)  ipsa dea est colloque tenus superēminet omnēs.
(183)  quī color īnfectīs adversī sōlis ab ictū
(184)  nūbibus esse solet aut purpureae Aurōrae,
(185)  is fuit in vultū vīsae sine veste Diānae.
(186)  quae, quamquam comitum turbā est stīpāta suārum,
(187)  in latus oblīquum tamen adstitit ōraque retrō
(188)  flexit et, ut vellet prōmptās habuisse sagittās,
(189)  quās habuit sīc hausit aquās vultumque virīlem
(190)  perfūdit spargēnsque comās ultrīcibus undīs
(191)  addidit haec clādis praenūntia verba futūrae:
(192)  'nunc tibi mē positō vīsam vēlāmine nārrēs,
(193)  sī poteris nārrāre, licet!' nec plūra mināta
(194)  dat sparsō capitī vīvācis cornua cervī,
(195)  dat spatium collō summāsque cacūminat aurēs
(196)  cum pedibusque manūs, cum longīs bracchia mūtat
(197)  crūribus et vēlat maculōsō vellere corpus;
(198)  additus et pavor est: fugit Autonoēius hērōs
(199)  et sē tam celerem cursū mīrātur in ipsō.
(200)  ut vērō vultūs et cornua vīdit in undā,
(201)  'mē miserum!' dictūrus erat: vōx nūlla secūta est!
(202)  ingemuit: vōx illa fuit, lacrimaeque per ōra
(203)  nōn sua flūxērunt; mēns tantum prīstina mānsit.
(204)  quid faciat? repetatne domum et rēgālia tēcta
(205)  an lateat silvīs? pudor hoc, timor inpedit illud.
(206)  Dum dubitat, vīdēre canēs, prīmīque Melampus
(207)  Ichnobatēsque sagāx lātrātū signa dedēre,
(208)  Cnōsius Ichnobatēs, Spartānā gente Melampus.
(209)  inde ruunt aliī rapidā vēlōcius aurā,
(210)  Pamphagos et Dorceus et Orībasos, Arcades omnēs,
(211)  Nebrophonosque valēns et trux cum Laelape Thērōn
(212)  et pedibus Pterelās et nāribus ūtilis Agrē
(213)  Hȳlaeusque ferōx nūper percussus ab aprō
(214)  dēque lupō concepta Napē pecudēsque secūta
(215)  Poemenis et nātīs comitāta Harpyia duōbus
(216)  et substricta gerēns Sicyōnius īlia Lādōn
(217)  et Dromas et Canachē Stictēque et Tigris et Alcē
(218)  et niveīs Leucōn et villīs Asbolos ātrīs
(219)  praevalidusque Lacōn et cursū fortis Aellō
(220)  et Thoos et Cypriō vēlōx cum frātre Lyciscē
(221)  et nigram mediō frontem distīnctus ab albō
(222)  Harpalos et Melaneus hirsūtaque corpore Lachnē
(223)  et patre Dictaeō, sed mātre Lacōnide nātī
(224)  Labros et Argiodūs et acūtae vōcis Hylactōr
(225)  quōsque referre mora est: ea turba cupīdine praedae
(226)  per rūpēs scopulōsque aditūque carentia saxa,
(227)  quāque est difficilis quāque est via nūlla, sequuntur.
(228)  ille fugit per quae fuerat loca saepe secūtus,
(229)  heu! famulōs fugit ipse suōs. clāmāre libēbat:
(230)  'Actaeōn ego sum: dominum cognōscite vestrum!'
(231)  verba animō dēsunt; resonat lātrātibus aethēr.
(232)  prīma Melanchaetēs in tergō vulnera fēcit,
(233)  proxima Thērodamās, Oresitrophos haesit in armō:
(234)  tardius exierant, sed per conpendia montis
(235)  anticipāta via est; dominum retinentibus illīs,
(236)  cētera turba coit cōnfertque in corpore dentēs.
(237)  jam loca vulneribus dēsunt; gemit ille sonumque,
(238)  etsī nōn hominis, quem nōn tamen ēdere possit
(239)  cervus, habet maestīsque replet juga nōta querellīs
(240)  et genibus prōnīs supplex similisque rogantī
(241)  circumfert tacitōs tamquam sua bracchia vultūs.
(242)  at comitēs rapidum solitīs hortātibus agmen
(243)  ignārī īnstīgant oculīsque Actaeona quaerunt
(244)  et velut absentem certātim Actaeona clāmant
(245)  (ad nōmen caput ille refert) et abesse queruntur
(246)  nec capere oblātae sēgnem spectācula praedae.
(247)  vellet abesse quidem, sed adest; velletque vidēre,
(248)  nōn etiam sentīre canum fera facta suōrum.
(249)  undique circumstant, mersīsque in corpore rōstrīs
(250)  dīlacerant falsī dominum sub imāgine cervī,
(251)  nec nisi fīnītā per plūrima vulnera vītā
(252)  īra pharetrātae fertur satiāta Diānae.
(253)  Rūmor in ambiguō est; aliīs violentior aequō
(254)  vīsa dea est, aliī laudant dignamque sevērā
(255)  virginitāte vocant: pars invenit utraque causās.
(256)  sōla Jovis conjūnx nōn tam, culpetne probetne,
(257)  ēloquitur, quam clāde domūs ab Agēnore ductae
(258)  gaudet et ā Tyriā collēctum paelice trānsfert
(259)  in generis sociōs odium; subit ecce priōrī
(260)  causa recēns, gravidamque dolet dē sēmine magnī
(261)  esse Jovis Semelēn; dum linguam ad jūrgia solvit,
(262)  'prōfēcī quid enim totiēns per jūrgia?' dīxit,
(263)  'ipsa petenda mihi est; ipsam, sī maxima Jūnō
(264)  rīte vocor, perdam, sī mē gemmantia dextrā
(265)  scēptra tenēre decet, sī sum rēgīna Jovisque
(266)  et soror et conjūnx, certē soror. at, puto, fūrtō est
(267)  contenta, et thalamī brevis est injūria nostrī.
(268)  concipit, id dēerat! manifēstaque crīmina plēnō
(269)  fert uterō et māter, quod vix mihi contigit, ūnō
(270)  dē Jove vult fierī: tanta est fīdūcia fōrmae.
(271)  fallat eam faxo; nec sum Sāturnia, sī nōn
(272)  ab Jove mersa suō Stygiās penetrābit in undās.'
(273)  Surgit ab hīs soliō fulvāque recondita nūbe
(274)  līmen adit Semelēs nec nūbēs ante remōvit
(275)  quam simulāvit anum posuitque ad tempora cānōs
(276)  sulcāvitque cutem rūgīs et curva trementī
(277)  membra tulit passū; vōcem quoque fēcit anīlem,
(278)  ipsaque erat Beroē, Semelēs Epidauria nūtrīx.
(279)  ergō ubi captātō sermōne diūque loquendō
(280)  ad nōmen vēnēre Jovis, suspīrat et 'optō,
(281)  Juppiter ut sit' ait; 'metuō tamen omnia: multī
(282)  nōmine dīvōrum thalamōs iniēre pudīcōs.
(283)  nec tamen esse Jovem satis est: det pignus amōris,
(284)  sī modo vērus is est; quantusque et quālis ab altā
(285)  Jūnōne excipitur, tantus tālisque, rogātō,
(286)  det tibi conplexūs suaque ante īnsignia sūmat!'
(287)  Tālibus ignāram Jūnō Cadmēida dictīs
(288)  fōrmārat: rogat illa Jovem sine nōmine mūnus.
(289)  cui deus 'ēlige!' ait 'nūllam patiēre repulsam,
(290)  quōque magis crēdās, Stygiī quoque cōnscia suntō
(291)  nūmina torrentis: timor et deus ille deōrum est.'
(292)  laeta malō nimiumque potēns peritūraque amantis
(293)  obsequiō Semelē 'quālem Sāturnia' dīxit
(294)  'tē solet amplectī, Veneris cum foedus inītis,
(295)  dā mihi tē tālem!' voluit deus ōra loquentis
(296)  opprimere: exierat jam vōx properāta sub aurās.
(297)  ingemuit; neque enim nōn haec optāsse, neque ille
(298)  nōn jūrāsse potest. ergō maestissimus altum
(299)  aethera cōnscendit vultūque sequentia trāxit
(300)  nūbila, quīs nimbōs inmixtaque fulgura ventīs
(301)  addidit et tonitrūs et inēvītābile fulmen;
(302)  quā tamen usque potest, vīrēs sibi dēmere temptat
(303)  nec, quō centimanum dējēcerat igne Typhōea,
(304)  nunc armātur eō: nimium feritātis in illō est.
(305)  est aliud levius fulmen, cui dextra cyclōpum
(306)  saevitiae flammaeque minus, minus addidit īrae:
(307)  tēla secunda vocant superī; capit illa domumque
(308)  intrat Agēnoream. corpus mortāle tumultūs
(309)  nōn tulit aetheriōs dōnīsque jugālibus ārsit.
(310)  inperfectus adhūc īnfāns genetrīcis ab alvō
(311)  ēripitur patriōque tener (sī crēdere dignum est)
(312)  īnsuitur femorī māternaque tempora conplet.
(313)  fūrtim illum prīmīs Īnō mātertera cūnīs
(314)  ēducat, inde datum nymphae Nȳsēides antrīs
(315)  occuluēre suīs lactisque alimenta dedēre.
(316)  Dumque ea per terrās fātālī lēge geruntur
(317)  tūtaque bis genitī sunt incūnābula Bacchī,
(318)  forte Jovem memorant diffūsum nectare cūrās
(319)  sēposuisse gravēs vacuāque agitāsse remissōs
(320)  cum Jūnōne jocōs et 'major vestra profectō est,
(321)  quam quae contingit maribus' dīxisse 'voluptās.'
(322)  illa negat. placuit quae sit sententia doctī
(323)  quaerere Tīresiae: Venus huic erat utraque nōta.
(324)  nam duo magnōrum viridī coeuntia silvā
(325)  corpora serpentum baculī violāverat ictū
(326)  dēque virō factus (mīrābile) fēmina septem
(327)  ēgerat autumnōs; octāvō rūrsus eōsdem
(328)  vīdit, et 'est vestrae sī tanta potentia plāgae'
(329)  dīxit, 'ut auctōris sortem in contrāria mūtet,
(330)  nunc quoque vōs feriam.' percussīs anguibus īsdem
(331)  fōrma prior rediit, genetīvaque vēnit imāgō.
(332)  arbiter hic igitur sūmptus dē līte jocōsā
(333)  dicta Jovis firmat: gravius Sāturnia jūstō
(334)  nec prō māteriā fertur doluisse suīque
(335)  jūdicis aeternā damnāvit lūmina nocte;
(336)  at pater omnipotēns (neque enim licet inrita cuiquam
(337)  facta deī fēcisse deō) prō lūmine adēmptō
(338)  scīre futūra dedit poenamque levāvit honōre.
(339)  Ille per Āoniās fāmā celeberrimus urbēs
(340)  inreprehēnsa dabat populō respōnsa petentī;
(341)  prīma fidē vōcisque ratae temptāmina sūmpsit
(342)  caerula Līriopē, quam quondam flūmine curvō
(343)  inplicuit clausaeque suīs Cēphīsos in undīs
(344)  vim tulit: ēnīxa est uterō pulcherrima plēnō
(345)  īnfantem nymphē, jam tunc quī posset amārī,
(346)  Narcissumque vocat. dē quō cōnsultus, an esset
(347)  tempora mātūrae vīsūrus longa senectae,
(348)  fātidicus vātēs 'sī sē nōn nōverit' inquit.
(349)  vāna diū vīsa est vōx auguris: exitus illam
(350)  rēsque probat lētīque genus novitāsque furōris.
(351)  namque ter ad quīnōs ūnum Cēphīsius annum
(352)  addiderat poteratque puer juvenisque vidērī:
(353)  multī illum juvenēs, multae cupiēre puellae;
(354)  sed fuit in tenerā tam dūra superbia fōrmā,
(355)  nūllī illum juvenēs, nūllae tetigēre puellae.
(356)  adspicit hunc trepidōs agitantem in rētia cervōs
(357)  vōcālis nymphē, quae nec reticēre loquentī
(358)  nec prior ipsa loquī didicit, resonābilis Ēchō.
(359)  Corpus adhūc Ēchō, nōn vōx erat et tamen ūsum
(360)  garrula nōn alium, quam nunc habet, ōris habēbat,
(361)  reddere dē multīs ut verba novissima posset.
(362)  fēcerat hoc Jūnō, quia, cum dēprēndere posset
(363)  sub Jove saepe suō nymphās in monte jacentēs,
(364)  illa deam longō prūdēns sermōne tenēbat,
(365)  dum fugerent nymphae. postquam hoc Sāturnia sēnsit,
(366)  'hujus' ait 'linguae, quā sum dēlūsa, potestās
(367)  parva tibī dabitur vōcisque brevissimus ūsus,'
(368)  rēque minās firmat. tantum haec in fīne loquendī
(369)  ingeminat vōcēs audītaque verba reportat.
(370)  ergō ubi Narcissum per dēvia rūra vagantem
(371)  vīdit et incaluit, sequitur vestīgia fūrtim,
(372)  quōque magis sequitur, flammā propiōre calēscit,
(373)  nōn aliter quam cum summīs circumlita taedīs
(374)  admōtās rapiunt vīvācia sulphura flammās.
(375)  ō quotiēns voluit blandīs accēdere dictīs
(376)  et mollēs adhibēre precēs! nātūra repugnat
(377)  nec sinit, incipiat, sed, quod sinit, illa parāta est
(378)  exspectāre sonōs, ad quōs sua verba remittat.
(379)  forte puer comitum sēductus ab agmine fīdō
(380)  dīxerat: 'ecquis adest?' et 'adest' responderat Ēchō.
(381)  hic stupet, utque aciem partēs dīmittit in omnēs,
(382)  vōce 'venī!' magnā clāmat: vocat illa vocantem.
(383)  respicit et rūrsus nūllō veniente 'quid' inquit
(384)  'mē fugis?' et totidem, quot dīxit, verba recēpit.
(385)  perstat et alternae dēceptus imāgine vōcis
(386)  'hūc coeāmus' ait, nūllīque libentius umquam
(387)  respōnsūra sonō 'coeāmus' rettulit Ēchō
(388)  et verbīs favet ipsa suīs ēgressaque silvā
(389)  ībat, ut iniceret spērātō bracchia collō;
(390)  ille fugit fugiēnsque 'manūs conplexibus aufer!
(391)  ante' ait 'ēmoriar, quam sit tibi cōpia nostrī';
(392)  rettulit illa nihil nisi 'sit tibi cōpia nostrī!'
(393)  sprēta latet silvīs pudibundaque frondibus ōra
(394)  prōtegit et sōlīs ex illō vīvit in antrīs;
(395)  sed tamen haeret amor crēscitque dolōre repulsae;
(396)  extenuant vigilēs corpus miserābile cūrae
(397)  addūcitque cutem maciēs et in āera sūcus
(398)  corporis omnis abit; vōx tantum atque ossa supersunt:
(399)  vōx manet, ossa ferunt lapidis trāxisse figūram.
(400)  inde latet silvīs nūllōque in monte vidētur,
(401)  omnibus audītur: sonus est, quī vīvit in illā.
(402)  Sīc hanc, sīc aliās undīs aut montibus ortās
(403)  lūserat hic nymphās, sīc coetūs ante virīlēs;
(404)  inde manūs aliquis dēspectus ad aethera tollēns
(405)  'sīc amet ipse licet, sīc nōn potiātur amātō!'
(406)  dīxerat: adsēnsit precibus Rhamnūsia jūstīs.
(407)  fōns erat inlīmis, nitidīs argenteus undīs,
(408)  quem neque pāstōrēs neque pastae monte capellae
(409)  contigerant aliudve pecus, quem nūlla volūcris
(410)  nec fera turbārat nec lāpsus ab arbore rāmus;
(411)  grāmen erat circā, quod proximus ūmor alēbat,
(412)  silvaque sōle locum passūra tepēscere nūllō.
(413)  hīc puer et studiō vēnandī lassus et aestū
(414)  prōcubuit faciemque locī fontemque secūtus,
(415)  dumque sitim sēdāre cupit, sitis altera crēvit,
(416)  dumque bibit, vīsae correptus imāgine fōrmae
(417)  spem sine corpore amat, corpus putat esse, quod unda est.
(418)  adstupet ipse sibī vultūque inmōtus eōdem
(419)  haeret, ut ē Pariō fōrmātum marmore signum;
(420)  spectat humī positus geminum, sua lūmina, sīdus
(421)  et dignōs Bacchō, dignōs et Apolline crīnēs
(422)  inpūbēsque genās et eburnea colla decusque
(423)  ōris et in niveō mixtum candōre rubōrem,
(424)  cūnctaque mīrātur, quibus est mīrābilis ipse:
(425)  sē cupit inprūdēns et, quī probat, ipse probātur,
(426)  dumque petit, petitur, pariterque accendit et ārdet.
(427)  inrita fallācī quotiēns dedit ōscula fontī,
(428)  in mediīs quotiēns vīsum captantia collum
(429)  bracchia mersit aquīs nec sē dēprēndit in illīs!
(430)  quid videat, nescit; sed quod videt, ūritur illō,
(431)  atque oculōs īdem, quī dēcipit, incitat error.
(432)  crēdule, quid frūstrā simulācra fugācia captās?
(433)  quod petis, est nusquam; quod amās, āvertere, perdēs!
(434)  ista repercussae, quam cernis, imāginis umbra est:
(435)  nīl habet ista suī; tēcum vēnitque manetque;
(436)  tēcum discēdet, sī tū discēdere possīs!
(437)  Nōn illum Cereris, nōn illum cūra quiētis
(438)  abstrahere inde potest, sed opācā fūsus in herbā
(439)  spectat inexplētō mendācem lūmine fōrmam
(440)  perque oculōs perit ipse suōs; paulumque levātus
(441)  ad circumstantēs tendēns sua bracchia silvās
(442)  'ecquis, iō silvae, crūdēlius' inquit 'amāvit?
(443)  scītis enim et multīs latebra opportūna fuistis.
(444)  ecquem, cum vestrae tot agantur saecula vītae,
(445)  quī sīc tābuerit, longō meministis in aevō?
(446)  et placet et videō; sed quod videōque placetque,
(447)  nōn tamen inveniō: tantus tenet error amantem.
(448)  quōque magis doleam, nec nōs mare sēparat ingēns
(449)  nec via nec montēs nec clausīs moenia portīs;
(450)  exiguā prohibēmur aquā! cupit ipse tenērī:
(451)  nam quotiēns liquidīs porrēximus ōscula lymphīs,
(452)  hic totiēns ad mē resupīnō nītitur ōre.
(453)  posse putēs tangī: minimum est, quod amantibus obstat.
(454)  quisquis es, hūc exī! quid mē, puer ūnice, fallis
(455)  quōve petītus abīs? certē nec fōrma nec aetās
(456)  est mea, quam fugiās, et amārunt mē quoque nymphae!
(457)  spem mihi nescio quam vultū prōmittis amīcō,
(458)  cumque ego porrēxī tibi bracchia, porrigis ultrō,
(459)  cum rīsī, adrīdēs; lacrimās quoque saepe notāvī
(460)  mē lacrimante tuās; nūtū quoque signa remittis
(461)  et, quantum mōtū fōrmōsī suspicor ōris,
(462)  verba refers aurēs nōn pervenientia nostrās!
(463)  iste ego sum: sēnsī, nec mē mea fallit imāgō;
(464)  ūror amōre meī: flammās moveōque ferōque.
(465)  quid faciam? roger anne rogem? quid deinde rogābō?
(466)  quod cupiō mēcum est: inopem mē cōpia fēcit.
(467)  ō utinam ā nostrō sēcēdere corpore possem!
(468)  vōtum in amante novum, vellem, quod amāmus, abesset.
(469)  jamque dolor vīrēs adimit, nec tempora vītae
(470)  longa meae superant, prīmōque exstinguor in aevō.
(471)  nec mihi mors gravis est positūrō morte dolōrēs,
(472)  hic, quī dīligitur, vellem diuturnior esset;
(473)  nunc duo concordēs animā moriēmur in ūnā.'
(474)  Dīxit et ad faciem rediit male sānus eandem
(475)  et lacrimīs turbāvit aquās, obscūraque mōtō
(476)  reddita fōrma lacū est; quam cum vīdisset abīre,
(477)  'quō refugis? remanē nec mē, crūdēlis, amantem
(478)  dēsere!' clāmāvit; 'liceat, quod tangere nōn est,
(479)  adspicere et miserō praebēre alimenta furōrī!'
(480)  dumque dolet, summā vestem dēdūxit ab ōrā
(481)  nūdaque marmoreīs percussit pectora palmīs.
(482)  pectora trāxērunt roseum percussa rubōrem,
(483)  nōn aliter quam pōma solent, quae candida parte,
(484)  parte rubent, aut ut variīs solet ūva racēmīs
(485)  dūcere purpureum nōndum mātūra colōrem.
(486)  quae simul adspexit liquefactā rūrsus in undā,
(487)  nōn tulit ulterius, sed ut intābēscere flāvae
(488)  igne levī cērae mātūtīnaeque pruīnae
(489)  sōle tepente solent, sīc attenuātus amōre
(490)  līquitur et tēctō paulātim carpitur ignī;
(491)  et neque jam color est mixtō candōre rubōrī,
(492)  nec vigor et vīrēs et quae modo vīsa placēbant,
(493)  nec corpus remanet, quondam quod amāverat Ēchō.
(494)  quae tamen ut vīdit, quamvīs īrāta memorque,
(495)  indoluit, quotiēnsque puer miserābilis 'ēheu'
(496)  dīxerat, haec resonīs iterābat vōcibus 'ēheu';
(497)  cumque suōs manibus percusserat ille lacertōs,
(498)  haec quoque reddēbat sonitum plangōris eundem.
(499)  ultima vōx solitam fuit haec spectantis in undam:
(500)  'heu frūstrā dīlēcte puer!' totidemque remīsit
(501)  verba locus, dictōque valē 'vale' inquit et Ēchō.
(502)  ille caput viridī fessum submīsit in herbā,
(503)  lūmina mors clausit dominī mīrantia fōrmam:
(504)  tum quoque sē, postquam est īnfernā sēde receptus,
(505)  in Stygiā spectābat aquā. plānxēre sorōrēs
(506)  nāides et sectōs frātrī posuēre capillōs,
(507)  plānxērunt dryades; plangentibus adsonat Ēchō.
(508)  jamque rogum quassāsque facēs feretrumque parābant:
(509)  nusquam corpus erat; croceum prō corpore flōrem
(510)  inveniunt foliīs medium cingentibus albīs.
(511)  Cognita rēs meritam vātī per Achāidas urbēs
(512)  attulerat fāmam, nōmenque erat auguris ingēns;
(513)  spernit Echīonidēs tamen hunc ex omnibus ūnus
(514)  contemptor superum Pentheus praesāgaque rīdet
(515)  verba senis tenebrāsque et clādem lūcis adēmptae
(516)  obicit. ille movēns albentia tempora cānīs
(517)  'quam fēlīx essēs, sī tū quoque lūminis hujus
(518)  orbus' ait 'fierēs, nē Bacchica sacra vidērēs!
(519)  namque diēs aderit, quam nōn procul auguror esse,
(520)  quā novus hūc veniat, prōlēs Semelēia, Līber,
(521)  quem nisi templōrum fuerīs dignātus honōre,
(522)  mīlle lacer spargēre locīs et sanguine silvās
(523)  foedābis mātremque tuam mātrisque sorōrēs.
(524)  ēveniet! neque enim dignābere nūmen honōre,
(525)  mēque sub hīs tenebrīs nimium vīdisse querēris.'
(526)  tālia dīcentem prōturbat Echīone nātus;
(527)  dicta fidēs sequitur, respōnsaque vātis aguntur.
(528)  Līber adest, fēstīsque fremunt ululātibus agrī:
(529)  turba ruit, mixtaeque virīs mātrēsque nurūsque
(530)  vulgusque procerēsque ignōta ad sacra feruntur.
(531)  'Quis furor, anguigenae, prōlēs Māvortia, vestrās
(532)  attonuit mentēs?' Pentheus ait; 'aerane tantum
(533)  aere repulsa valent et aduncō tībia cornu
(534)  et magicae fraudēs, ut, quōs nōn bellicus ēnsis,
(535)  nōn tuba terruerit, nōn strictīs agmina tēlīs,
(536)  fēmineae vōcēs et mōta īnsānia vīnō
(537)  obscēnīque gregēs et inānia tympana vincant?
(538)  vōsne, senēs, mīrer, quī longa per aequora vectī
(539)  hāc Tyron, hāc profugōs posuistis sēde penātēs,
(540)  nunc sinitis sine Mārte capī? vōsne, ācrior aetās,
(541)  ō juvenēs, propiorque meae, quōs arma tenēre,
(542)  nōn thyrsōs, galeāque tegī, nōn fronde decēbat?
(543)  este, precor, memorēs, quā sītis stirpe creātī,
(544)  illīusque animōs, quī multōs perdidit ūnus,
(545)  sūmite serpentis! prō fontibus ille lacūque
(546)  interiit: at vōs prō fāmā vincite vestrā!
(547)  ille dedit lētō fortēs: vōs pellite mollēs
(548)  et patrium retinēte decus! sī fāta vetābant
(549)  stāre diū Thēbās, utinam tormenta virīque
(550)  moenia dīruerent, ferrumque ignisque sonārent!
(551)  essēmus miserī sine crīmine, sorsque querenda,
(552)  nōn cēlanda foret, lacrimaeque pudōre carērent;
(553)  at nunc ā puerō Thēbae capientur inermī,
(554)  quem neque bella juvant nec tēla nec ūsus equōrum,
(555)  sed madidus murrā crīnis mollēsque corōnae
(556)  purpuraque et pictīs intextum vestibus aurum,
(557)  quem quidem ego āctūtum (modo vōs absistite) cōgam
(558)  adsūmptumque patrem commentaque sacra fatērī.
(559)  an satis Ācrisiō est animī, contemnere vānum
(560)  nūmen et Argolicās venientī claudere portās:
(561)  Penthea terrēbit cum tōtīs advena Thēbīs?
(562)  īte citī' (famulīs hoc imperat), 'īte ducemque
(563)  attrahite hūc vīnctum! jussīs mora sēgnis abestō!'
(564)  hunc avus, hunc Athamās, hunc cētera turba suōrum
(565)  corripiunt dictīs frūstrāque inhibēre labōrant.
(566)  ācrior admonitū est inrītāturque retenta
(567)  et crēscit rabiēs remorāminaque ipsa nocēbant:
(568)  sīc ego torrentem, quā nīl obstābat euntī,
(569)  lēnius et modicō strepitū dēcurrere vīdī;
(570)  at quācumque trabēs obstrūctaque saxa tenēbant,
(571)  spūmeus et fervēns et ab obice saevior ībat.
(572)  Ecce cruentātī redeunt et, Bacchus ubi esset,
(573)  quaerentī dominō Bacchum vīdisse negārunt;
(574)  'hunc' dīxēre 'tamen comitem famulumque sacrōrum
(575)  cēpimus' et trādunt manibus post terga ligātīs
(576)  sacra deī quendam Tyrrhēnā gente secūtum.
(577)  adspicit hunc Pentheus oculīs, quōs īra tremendōs
(578)  fēcerat, et quamquam poenae vix tempora differt,
(579)  'ō peritūre tuāque aliīs documenta datūre
(580)  morte,' ait, 'ēde tuum nōmen nōmenque parentum
(581)  et patriam, mōrisque novī cūr sacra frequentēs!'
(582)  ille metū vacuus 'nōmen mihi' dīxit 'Acoetēs,
(583)  patria Maeonia est, humilī dē plēbe parentēs.
(584)  nōn mihi quae dūrī colerent pater arva juvencī,
(585)  lānigerōsve gregēs, nōn ūlla armenta relīquit;
(586)  pauper et ipse fuit līnōque solēbat et hāmīs
(587)  dēcipere et calamō salientēs dūcere piscēs.
(588)  ars illī sua cēnsus erat; cum trāderet artem,
(589)  "accipe, quās habeō, studiī successor et hērēs,"
(590)  dīxit "opēs," moriēnsque mihī nihil ille relīquit
(591)  praeter aquās: ūnum hoc possum adpellāre paternum.
(592)  mox ego, nē scopulīs haerērem semper in īsdem,
(593)  addidicī regimen dextrā moderante carīnae
(594)  flectere et Ōleniae sīdus pluviāle capellae
(595)  Tāygetēnque Hyadasque oculīs Arctonque notāvī
(596)  ventōrumque domōs et portūs puppibus aptōs.
(597)  forte petēns Dēlon Chīae tellūris ad ōrās
(598)  adplicor et dextrīs addūcor lītora rēmīs
(599)  dōque levēs saltūs ūdaeque inmittor harēnae:
(600)  nox ibi cōnsūmpta est; aurōra rubēscere prīmō
(601)  coeperat: exsurgō laticēsque īnferre recentēs
(602)  admoneō mōnstrōque viam, quae dūcat ad undās;
(603)  ipse quid aura mihī tumulō prōmittat ab altō
(604)  prōspiciō comitēsque vocō repetōque carīnam.
(605)  "adsumus ēn" inquit sociōrum prīmus Opheltēs,
(606)  utque putat, praedam dēsertō nactus in agrō,
(607)  virgineā puerum dūcit per lītora fōrmā.
(608)  ille merō somnōque gravis titubāre vidētur
(609)  vixque sequī; spectō cultum faciemque gradumque:
(610)  nīl ibi, quod crēdī posset mortāle, vidēbam.
(611)  et sēnsī et dīxī sociīs: "quod nūmen in istō
(612)  corpore sit, dubitō; sed corpore nūmen in istō est!
(613)  quisquis es, ō faveās nostrīsque labōribus adsīs;
(614)  hīs quoque dēs veniam!" "prō nōbīs mitte precārī!"
(615)  Dictys ait, quō nōn alius cōnscendere summās
(616)  ōcior antemnās prēnsōque rudente relābī.
(617)  hoc Libys, hoc flāvus, prōrae tūtēla, Melanthus,
(618)  hoc probat Alcimedōn et, quī requiemque modumque
(619)  vōce dabat rēmīs, animōrum hortātor, Epōpeus,
(620)  hoc omnēs aliī: praedae tam caeca cupīdō est.
(621)  "nōn tamen hanc sacrō violārī pondere pīnum
(622)  perpetiar" dīxī: "pars hīc mihi maxima jūris"
(623)  inque aditū obsistō: furit audācissimus omnī
(624)  dē numerō Lycabās, quī Tuscā pulsus ab urbe
(625)  exilium dīrā poenam prō caede luēbat;
(626)  is mihi, dum restō, juvenālī guttura pugnō
(627)  rūpit et excussum mīsisset in aequora, sī nōn
(628)  haesissem, quamvīs āmēns, in fūne retentus.
(629)  inpia turba probat factum; tum dēnique Bacchus
(630)  (Bacchus enim fuerat), velutī clāmōre solūtus
(631)  sit sopor āque merō redeant in pectora sēnsūs,
(632)  "quid facitis? quis clāmor?" ait "quā, dīcite, nautae,
(633)  hūc ope pervēnī? quō mē dēferre parātis?"
(634)  "pōne metum" Prōreus, "et quōs contingere portūs
(635)  ēde velīs!" dīxit; "terrā sistēre petītā."
(636)  "Naxon" ait Līber "cursūs advertite vestrōs!
(637)  illa mihī domus est, vōbīs erit hospita tellūs."
(638)  per mare fallācēs perque omnia nūmina jūrant
(639)  sīc fore mēque jubent pictae dare vēla carīnae.
(640)  dextera Naxos erat: dextrā mihi lintea dantī
(641)  "quid facis, ō dēmēns? quis tē furor," inquit "Acoetē,"
(642)  prō sē quisque, "tenet? laevam pete!" maxima nūtū
(643)  pars mihi significat, pars quid velit aure susurrat.
(644)  obstipuī "capiat" que "aliquis moderāmina!" dīxī
(645)  mēque ministeriō scelerisque artisque remōvī.
(646)  increpor ā cūnctīs, tōtumque inmurmurat agmen;
(647)  ē quibus Aethaliōn "tē scīlicet omnis in ūnō
(648)  nostra salūs posita est!" ait et subit ipse meumque
(649)  explet opus Naxōque petit dīversa relictā.
(650)  tum deus inlūdēns, tamquam modo dēnique fraudem
(651)  sēnserit, ē puppī pontum prōspectat aduncā
(652)  et flentī similis "nōn haec mihi lītora, nautae,
(653)  prōmīsistis" ait, "nōn haec mihi terra rogāta est!
(654)  quō meruī poenam factō? quae glōria vestra est,
(655)  sī puerum juvenēs, sī multī fallitis ūnum?"
(656)  jamdūdum flēbam: lacrimās manus inpia nostrās
(657)  rīdet et inpellit properantibus aequora rēmīs.
(658)  per tibi nunc ipsum (nec enim praesentior illō
(659)  est deus) adjūrō, tam mē tibi vēra referre
(660)  quam vērī majōra fidē: stetit aequore puppis
(661)  haud aliter, quam sī siccum nāvāle tenēret.
(662)  illī admīrantēs rēmōrum in verbere perstant
(663)  vēlaque dēdūcunt gemināque ope currere temptant:
(664)  inpediunt hederae rēmōs nexūque recurvō
(665)  serpunt et gravidīs distinguunt vēla corymbīs.
(666)  ipse racēmiferīs frontem circumdatus ūvīs
(667)  pampineīs agitat vēlātam frondibus hastam;
(668)  quem circā tigrēs simulācraque inānia lyncum
(669)  pictārumque jacent fera corpora panthērārum.
(670)  exsiluēre virī, sīve hoc īnsānia fēcit
(671)  sīve timor, prīmusque Medōn nigrēscere tōtō
(672)  corpore et expressō spīnae curvāmine flectī
(673)  incipit. huic Lycabās "in quae mīrācula" dīxit
(674)  "verteris?" et lātī rictūs et panda loquentī
(675)  nāris erat, squāmamque cutis dūrāta trahēbat.
(676)  at Libys obstantēs dum vult obvertere rēmōs,
(677)  in spatium resilīre manūs breve vīdit et illās
(678)  jam nōn esse manūs, jam pinnās posse vocārī.
(679)  alter ad intortōs cupiēns dare bracchia fūnēs
(680)  bracchia nōn habuit truncōque repandus in undās
(681)  corpore dēsiluit: falcāta novissima cauda est,
(682)  quālia dīviduae sinuantur cornua lūnae.
(683)  undique dant saltūs multāque adspergine rōrant
(684)  ēmerguntque iterum redeuntque sub aequora rūrsus
(685)  inque chorī lūdunt speciem lascīvaque jactant
(686)  corpora et acceptum patulīs mare nāribus efflant.
(687)  dē modo vīgintī (tot enim ratis illa ferēbat)
(688)  restābam sōlus: pavidum gelidumque trementī
(689)  corpore vixque meum firmat deus "excute" dīcēns
(690)  "corde metum Dīamque tenē!" dēlātus in illam
(691)  accessī sacrīs Bacchēaque sacra frequentō.'
(692)  'Praebuimus longīs' Pentheus 'ambāgibus aurēs,'
(693)  inquit 'ut īra morā vīrēs absūmere posset.
(694)  praecipitem, famulī, rapite hunc cruciātaque dīrīs
(695)  corpora tormentīs Stygiae dēmittite noctī!'
(696)  prōtinus abstractus solidīs Tyrrhēnus Acoetēs
(697)  clauditur in tēctīs; et dum crūdēlia jussae
(698)  īnstrūmenta necis ferrumque ignēsque parantur,
(699)  sponte suā patuisse forēs lāpsāsque lacertīs
(700)  sponte suā fāma est nūllō solvente catēnās.
(701)  Perstat Echīonidēs, nec jam jubet īre, sed ipse
(702)  vādit, ubi ēlēctus facienda ad sacra Cithaerōn
(703)  cantibus et clārā bacchantum vōce sonābat.
(704)  ut fremit ācer equus, cum bellicus aere canōrō
(705)  signa dedit tubicen pugnaeque adsūmit amōrem,
(706)  Penthea sīc ictus longīs ululātibus aethēr
(707)  mōvit, et audītō clāmōre recanduit īra.
(708)  Monte ferē mediō est, cingentibus ultima silvīs,
(709)  pūrus ab arboribus, spectābilis undique, campus:
(710)  hīc oculīs illum cernentem sacra profānīs
(711)  prīma videt, prīma est īnsānō concita cursū,
(712)  prīma suum missō violāvit Penthea thyrsō
(713)  māter et 'ō geminae' clāmāvit 'adeste sorōrēs!
(714)  ille aper, in nostrīs errat quī maximus agrīs,
(715)  ille mihī feriendus aper.' ruit omnis in ūnum
(716)  turba furēns; cūnctae coeunt trepidumque sequuntur,
(717)  jam trepidum, jam verba minus violenta loquentem,
(718)  jam sē damnantem, jam sē peccāsse fatentem.
(719)  saucius ille tamen 'fer opem, mātertera' dīxit
(720)  'Autonoēs moveant animōs Actaeonis umbrae!'
(721)  illa, quis Actaeōn, nescit dextramque precantis
(722)  abstulit, Īnōō lacerāta est altera raptū.
(723)  nōn habet īnfēlīx quae mātrī bracchia tendat,
(724)  trunca sed ostendēns dēreptīs vulnera membrīs
(725)  'adspice, māter!' ait. vīsīs ululāvit Agāvē
(726)  collaque jactāvit mōvitque per āera crīnem
(727)  āvulsumque caput digitīs conplexa cruentīs
(728)  clāmat: 'iō comitēs, opus hoc victōria nostra est!'
(729)  nōn citius frondēs autumnī frīgore tāctās
(730)  jamque male haerentēs altā rapit arbore ventus,
(731)  quam sunt membra virī manibus dīrepta nefandīs.
(732)  tālibus exemplīs monitae nova sacra frequentant
(733)  tūraque dant sānctāsque colunt Ismēnides ārās.
