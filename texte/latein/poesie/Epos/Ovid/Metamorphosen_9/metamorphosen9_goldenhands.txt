(1)  Quae gemitūs truncaeque deō Neptūnius hērōs
(2)  causa rogat frontis; cui sīc Calydōnius amnis
(3)  coepit inōrnātōs redimītus harundine crīnēs:
(4)  'trīste petis mūnus. quis enim sua proelia victus
(5)  commemorāre velit? referam tamen ōrdine, nec tam
(6)  turpe fuit vincī, quam contendisse decōrum est,
(7)  magnaque dat nōbīs tantus sōlācia victor.
(8)  nōmine sīqua suō fandō pervēnit ad aurēs
(9)  Dēianīra tuās, quondam pulcherrima virgō
(10)  multōrumque fuit spēs invidiōsa procōrum.
(11)  cum quibus ut socerī domus est intrāta petītī,
(12)  "accipe mē generum," dīxī "Parthāone nāte":
(13)  dīxit et Alcīdēs. aliī cessēre duōbus.
(14)  ille Jovem socerum dare sē, fāmamque labōrum,
(15)  et superāta suae referēbat jussa novercae.
(16)  contrā ego "turpe deum mortālī cēdere" dīxī
(17)  nōndum erat ille deus "dominum mē cernis aquārum
(18)  cursibus oblīquīs inter tua rēgna fluentum.
(19)  nec gener externīs hospes tibi missus ab ōrīs,
(20)  sed populāris erō et rērum pars ūna tuārum.
(21)  tantum nē noceat, quod mē nec rēgia Jūnō
(22)  ōdit, et omnis abest jussōrum poena labōrum.
(23)  nam, quō tē jactās, Alcmēnā nāte, creātum,
(24)  Juppiter aut falsus pater est, aut crīmine vērus.
(25)  mātris adulteriō patrem petis. ēlige, fictum
(26)  esse Jovem mālīs, an tē per dēdecus ortum."
(27)  tālia dīcentem jamdūdum lūmine torvō
(28)  spectat, et accēnsae nōn fortiter imperat īrae,
(29)  verbaque tot reddit: "melior mihi dextera linguā.
(30)  dummodo pugnandō superem, tū vince loquendō"
(31)  congrediturque ferōx. puduit modo magna locūtum
(32)  cēdere: rejēcī viridem dē corpore vestem,
(33)  bracchiaque opposuī, tenuīque ā pectore vārās
(34)  in statiōne manūs et pugnae membra parāvī.
(35)  ille cavīs haustō spargit mē pulvere palmīs,
(36)  inque vicem fulvae tāctū flāvēscit harēnae.
(37)  et modo cervīcem, modo crūra, modo īlia captat,
(38)  aut captāre putēs, omnīque ā parte lacessit.
(39)  mē mea dēfendit gravitās frūstrāque petēbar;
(40)  haud secus ac mōlēs, magnō quam murmure flūctūs
(41)  oppugnant; manet illa, suōque est pondere tūta.
(42)  dīgredimur paulum, rūrsusque ad bella coīmus,
(43)  inque gradū stetimus, certī nōn cēdere, eratque
(44)  cum pede pēs jūnctus, tōtōque ego pectore prōnus
(45)  et digitōs digitīs et frontem fronte premēbam.
(46)  nōn aliter vīdī fortēs concurrere taurōs,
(47)  cum, pretium pugnae, tōtō nitidissima saltū
(48)  expetitur conjūnx: spectant armenta paventque
(49)  nescia, quem maneat tantī victōria rēgnī.
(50)  ter sine prōfectū voluit nītentia contrā
(51)  reicere Alcīdēs ā sē mea pectora; quārtō
(52)  excutit amplexūs, adductaque bracchia solvit,
(53)  inpulsumque manū certum est mihi vēra fatērī
(54)  prōtinus āvertit, tergōque onerōsus inhaesit.
(55)  sīqua fidēs, neque enim fictā mihi glōria vōce
(56)  quaeritur, inpositō pressus mihi monte vidēbar.
(57)  vix tamen īnseruī sūdōre fluentia multō
(58)  bracchia, vix solvī dūrōs ā corpore nexūs.
(59)  īnstat anhēlantī, prohibetque resūmere vīrēs,
(60)  et cervīce meā potitur. tum dēnique tellūs
(61)  pressa genū nostrō est, et harēnās ōre momordī.
(62)  īnferior virtūte, meās dēvertor ad artēs,
(63)  ēlāborque virō longum fōrmātus in anguem.
(64)  quī postquam flexōs sinuāvī corpus in orbēs,
(65)  cumque ferō mōvī linguam strīdōre bisulcam,
(66)  rīsit, et inlūdēns nostrās Tīrynthius artēs
(67)  "cūnārum labor est anguēs superāre meārum,"
(68)  dīxit "et ut vincās aliōs, Achelōe, dracōnēs,
(69)  pars quota Lernaeae serpēns eris ūnus echidnae?
(70)  vulneribus fēcunda suīs erat illa, nec ūllum
(71)  dē comitum numerō caput est inpūne recīsum,
(72)  quīn geminō cervīx hērēde valentior esset.
(73)  hanc ego rāmōsam nātīs ē caede colubrīs
(74)  crēscentemque malō domuī, domitamque reclūsī.
(75)  quid fore tē crēdis, falsum quī versus in anguem
(76)  arma aliēna movēs, quem fōrma precāria cēlat?"
(77)  dīxerat, et summō digitōrum vincula collō
(78)  inicit: angēbar, ceu guttura forcipe pressus,
(79)  pollicibusque meās pugnābam ēvellere faucēs.
(80)  sīc quoque dēvictō restābat tertia taurī
(81)  fōrma trucis. taurō mūtātus membra rebellō.
(82)  induit ille torīs ā laevā parte lacertōs,
(83)  admissumque trahēns sequitur, dēpressaque dūrā
(84)  cornua fīgit humō, mēque altā sternit harēnā.
(85)  nec satis hoc fuerat: rigidum fera dextera cornū
(86)  dum tenet, īnfrēgit, truncāque ā fronte revellit.
(87)  nāides hoc, pōmīs et odōrō flōre replētum,
(88)  sacrārunt; dīvesque meō Bona Cōpia cornū est.'
(89)  Dīxerat: et nymphē rītū succīncta Diānae,
(90)  ūna ministrārum, fūsīs utrimque capillīs,
(91)  incessit tōtumque tulit praedīvite cornū
(92)  autumnum et mēnsās, fēlīcia pōma, secundās.
(93)  lūx subit; et prīmō feriente cacūmina sōle
(94)  discēdunt juvenēs, neque enim dum flūmina pācem
(95)  et placidōs habeant lāpsūs tōtaeque resīdant
(96)  opperiuntur aquae. vultūs Achelōus agrestēs
(97)  et lacerum cornū mediīs caput abdidit undīs.
(98)  huic tamen ablātī doluit jactūra decōris,
(99)  cētera sospes habet. capitis quoque fronde salignā
(100)  aut superinpositā cēlātur harundine damnum.
(101)  at tē, Nesse ferōx, ejusdem virginis ārdor
(102)  perdiderat volucrī trājectum terga sagittā.
(103)  namque novā repetēns patriōs cum conjuge mūrōs
(104)  vēnerat Euēnī rapidās Jove nātus ad undās.
(105)  ūberior solitō, nimbīs hiemālibus auctus,
(106)  verticibusque frequēns erat atque inpervius amnis.
(107)  intrepidum prō sē, cūram dē conjuge agentem
(108)  Nessus adit, membrīsque valēns scītusque vadōrum,
(109)  'officiō' que 'meō rīpā sistētur in illā
(110)  haec,' ait 'Alcīdē. tū vīribus ūtere nandō!'
(111)  pallentemque metū, fluviumque ipsumque timentem
(112)  trādidit Āonius pavidam Calydōnida Nessō.
(113)  mox, ut erat, pharetrāque gravis spoliōque leōnis
(114)  nam clāvam et curvōs trāns rīpam mīserat arcūs
(115)  'quandoquidem coepī, superentur flūmina' dīxit,
(116)  nec dubitat nec, quā sit clēmentissimus amnis,
(117)  quaerit, et obsequiō dēferrī spernit aquārum.
(118)  jamque tenēns rīpam, missōs cum tolleret arcūs,
(119)  conjugis agnōvit vōcem Nessōque parantī
(120)  fallere dēpositum 'quō tē fīdūcia' clāmat
(121)  'vāna pedum, violente, rapit? tibi, Nesse bifōrmis,
(122)  dīcimus. exaudī, nec rēs intercipe nostrās.
(123)  sī tē nūlla meī reverentia mōvit, at orbēs
(124)  concubitūs vetitōs poterant inhibēre paternī.
(125)  haud tamen effugiēs, quamvīs ope fīdis equīnā;
(126)  vulnere, nōn pedibus tē cōnsequar.' ultima dicta
(127)  rē probat, et missā fugientia terga sagittā
(128)  trāicit. exstābat ferrum dē pectore aduncum.
(129)  quod simul ēvulsum est, sanguis per utrumque forāmen
(130)  ēmicuit mixtus Lernaeī tābe venēnī.
(131)  excipit hunc Nessus 'neque enim moriēmur inultī'
(132)  sēcum ait, et calidō vēlāmina tīncta cruōre
(133)  dat mūnus raptae velut inrītāmen amōris.
(134)  Longa fuit mediī mora temporis, āctaque magnī
(135)  Herculis inplērant terrās odiumque novercae.
(136)  victor ab Oechaliā Cēnaeō sacra parābat
(137)  vōta Jovī, cum Fāma loquāx praecessit ad aurēs,
(138)  Dēianīra, tuās, quae vērīs addere falsa
(139)  gaudet, et ē minimō sua per mendācia crēscit,
(140)  Amphitryōniadēn Iolēs ārdōre tenērī.
(141)  crēdit amāns, venerisque novae perterrita fāmā
(142)  indulsit prīmō lacrimīs, flendōque dolōrem
(143)  diffūdit miseranda suum. mox deinde 'quid autem
(144)  flēmus?' ait 'paelex lacrimīs laetābitur istīs.
(145)  quae quoniam adveniet, properandum aliquidque novandum est,
(146)  dum licet, et nōndum thalamōs tenet altera nostrōs.
(147)  conquerar, an sileam? repetam Calydōna, morerne?
(148)  excēdam tēctīs? an, sī nihil amplius, obstem?
(149)  quid sī mē, Meleagre, tuam memor esse sorōrem
(150)  forte parō facinus, quantumque injūria possit
(151)  fēmineusque dolor, jugulātā paelice testor?'
(152)  in cursūs animus variōs abit. omnibus illīs
(153)  praetulit inbūtam Nessēō sanguine vestem
(154)  mittere, quae vīrēs dēfectō reddat amōrī,
(155)  ignārōque Lichae, quid trādat, nescia, lūctūs
(156)  ipsa suōs trādit blandīsque miserrima verbīs,
(157)  dōna det illa virō, mandat. capit īnscius hērōs,
(158)  induiturque umerīs Lernaeae vīrus echidnae.
(159)  Tūra dabat prīmīs et verba precantia flammīs,
(160)  vīnaque marmoreās paterā fundēbat in ārās:
(161)  incaluit vīs illa malī, resolūtaque flammīs
(162)  Herculeōs abiit lātē dīlāpsa per artūs.
(163)  dum potuit, solitā gemitum virtūte repressit.
(164)  victa malīs postquam est patientia, reppulit ārās,
(165)  inplēvitque suīs nemorōsam vōcibus Oetēn.
(166)  nec mora, lētiferam cōnātur scindere vestem:
(167)  quā trahitur, trahit illa cutem, foedumque relātū,
(168)  aut haeret membrīs frūstrā temptāta revellī,
(169)  aut lacerōs artūs et grandia dētegit ossa.
(170)  ipse cruor, gelidō ceu quondam lammina candēns
(171)  tīncta lacū, strīdit coquiturque ārdente venēnō.
(172)  nec modus est, sorbent avidae praecordia flammae,
(173)  caeruleusque fluit tōtō dē corpore sūdor,
(174)  ambustīque sonant nervī, caecāque medullīs
(175)  tābe liquefactīs tollēns ad sīdera palmās
(176)  'clādibus,' exclāmat 'Sāturnia, pāscere nostrīs:
(177)  pāscere, et hanc pestem spectā, crūdēlis, ab altō,
(178)  corque ferum satiā. vel sī miserandus et hostī,
(179)  hoc est, sī tibi sum, dīrīs cruciātibus aegram
(180)  invīsamque animam nātamque labōribus aufer.
(181)  mors mihi mūnus erit; decet haec dare dōna novercam.
(182)  ergō ego foedantem peregrīnō templa cruōre
(183)  Būsīrīn domuī? saevōque alimenta parentis
(184)  Antaeō ēripuī? nec mē pāstōris Hibērī
(185)  fōrma triplex, nec fōrma triplex tua, Cerbere, mōvit?
(186)  vōsne, manūs, validī pressistis cornua taurī?
(187)  vestrum opus Ēlis habet, vestrum Stymphālides undae,
(188)  Partheniumque nemus? vestrā virtūte relātus
(189)  Thermōdontiacō caelātus balteus aurō,
(190)  pōmaque ab īnsomnī concūstōdīta dracōne?
(191)  nec mihi centaurī potuēre resistere, nec mī
(192)  Arcadiae vastātor aper? nec prōfuit hȳdrae
(193)  crēscere per damnum gemināsque resūmere vīrēs?
(194)  quid, cum Thrācis equōs hūmānō sanguine pinguēs
(195)  plēnaque corporibus lacerīs praesēpia vīdī,
(196)  vīsaque dējēcī, dominumque ipsōsque perēmī?
(197)  hīs ēlīsa jacet mōlēs Nemeaea lacertīs:
(198)  hāc caelum cervīce tulī. dēfessa jubendō est
(199)  saeva Jovis conjūnx: ego sum indēfessus agendō.
(200)  sed nova pestis adest, cui nec virtūte resistī
(201)  nec tēlīs armīsque potest. pulmōnibus errat
(202)  ignis edāx īmīs, perque omnēs pāscitur artūs.
(203)  at valet Eurystheus! et sunt, quī crēdere possint
(204)  esse deōs?' dīxit, perque altam saucius Oetēn
(205)  haud aliter graditur, quam sī vēnābula taurus
(206)  corpore fīxa gerat, factīque refūgerit auctor.
(207)  saepe illum gemitūs ēdentem, saepe frementem,
(208)  saepe retemptantem tōtās īnfringere vestēs
(209)  sternentemque trabēs īrāscentemque vidērēs
(210)  montibus aut patriō tendentem bracchia caelō.
(211)  Ecce Lichān trepidum latitantem rūpe cavātā
(212)  aspicit, utque dolor rabiem conlēgerat omnem,
(213)  'tūne, Lichā,' dīxit 'fērālia dōna dedistī?
(214)  tūne meae necis auctor eris?' tremit ille, pavetque
(215)  pallidus, et timidē verba excūsantia dīcit.
(216)  dīcentem genibusque manūs adhibēre parantem
(217)  corripit Alcīdēs, et terque quaterque rotātum
(218)  mittit in Euboicās tormentō fortius undās.
(219)  ille per āeriās pendēns indūruit aurās:
(220)  utque ferunt imbrēs gelidīs concrēscere ventīs,
(221)  inde nivēs fierī, nivibus quoque molle rotātīs
(222)  astringī et spissā glomerārī grandine corpus,
(223)  sīc illum validīs jactum per ināne lacertīs
(224)  exsanguemque metū nec quicquam ūmōris habentem
(225)  in rigidōs versum silicēs prior ēdidit aetās.
(226)  nunc quoque in Euboicō scopulus brevis ēminet altō
(227)  gurgite et hūmānae servat vestīgia fōrmae,
(228)  quem, quasi sēnsūrum, nautae calcāre verentur,
(229)  appellantque Lichān. at tū, Jovis inclita prōlēs,
(230)  arboribus caesīs, quās ardua gesserat Oetē,
(231)  inque pyram strūctīs arcum pharetramque capācem
(232)  rēgnaque vīsūrās iterum Trojāna sagittās
(233)  ferre jubēs Poeante satum, quō flamma ministrō
(234)  subdita. dumque avidīs comprēnditur ignibus agger,
(235)  congeriem silvae Nemeaeō vellere summam
(236)  sternis, et inpositā clāvae cervīce recumbis,
(237)  haud aliō vultū, quam sī convīva jacērēs
(238)  inter plēna merī redimītus pōcula sertīs.
(239)  Jamque valēns et in omne latus diffūsa sonābat,
(240)  sēcūrōsque artūs contemptōremque petēbat
(241)  flamma suum. timuēre deī prō vindice terrae.
(242)  quōs ita, sēnsit enim, laetō Sāturnius ōre
(243)  Juppiter adloquitur: 'nostra est timor iste voluptās,
(244)  ō superī, tōtōque libēns mihi pectore grātor,
(245)  quod memoris populī dīcor rēctorque paterque
(246)  et mea prōgeniēs vestrō quoque tūta favōre est.
(247)  nam quamquam ipsīus datur hoc inmānibus āctīs,
(248)  obligor ipse tamen. sed enim nē pectora vānō
(249)  fīda metū paveant. Oetaeās spernite flammās!
(250)  omnia quī vīcit, vincet, quōs cernitis, ignēs;
(251)  nec nisi māternā Vulcānum parte potentem
(252)  sentiet. aeternum est ā mē quod trāxit, et expers
(253)  atque inmūne necis, nūllāque domābile flammā.
(254)  idque ego dēfūnctum terrā caelestibus ōrīs
(255)  accipiam, cūnctīsque meum laetābile factum
(256)  dīs fore cōnfīdō. sīquis tamen Hercule, sīquis
(257)  forte deō dolitūrus erit, data praemia nōlet,
(258)  sed meruisse darī sciet, invītusque probābit.'
(259)  adsēnsēre deī. conjūnx quoque rēgia vīsa est
(260)  cētera nōn dūrō, dūrō tamen ultima vultū
(261)  dicta tulisse Jovis, sēque indoluisse notātam.
(262)  intereā quodcumque fuit populābile flammae,
(263)  Mulciber abstulerat, nec cognōscenda remānsit
(264)  Herculis effigiēs, nec quicquam ab imāgine ductum
(265)  mātris habet, tantumque Jovis vestīgia servat.
(266)  utque novus serpēns positā cum pelle senectā
(267)  luxuriāre solet, squāmāque nitēre recentī,
(268)  sīc ubi mortālēs Tīrynthius exuit artūs,
(269)  parte suī meliōre viget, majorque vidērī
(270)  coepit et augustā fierī gravitāte verendus.
(271)  quem pater omnipotēns inter cava nūbila raptum
(272)  quadrijugō currū radiantibus intulit astrīs.
(273)  Sēnsit Atlās pondus. neque adhūc Sthenelēius īrās
(274)  solverat Eurystheus, odiumque in prōle paternum
(275)  exercēbat atrōx. at longīs ānxia cūrīs
(276)  Argolis Alcmēnē, questūs ubi pōnat anīlēs,
(277)  cui referat nātī testātōs orbe labōrēs,
(278)  cuive suōs cāsūs, Iolēn habet. Herculis illam
(279)  imperiīs thalamōque animōque recēperat Hyllus,
(280)  inplēratque uterum generōsō sēmine; cui sīc
(281)  incipit Alcmēnē: 'faveant tibi nūmina saltem,
(282)  conripiantque morās tum cum mātūra vocābis
(283)  praepositam timidīs parientibus Īlīthyiam,
(284)  quam mihi difficilem Jūnōnis grātia fēcit.
(285)  namque labōriferī cum jam nātālis adesset
(286)  Herculis et decimum premerētur sīdere signum,
(287)  tendēbat gravitās uterum mihi, quodque ferēbam,
(288)  tantum erat, ut possēs auctōrem dīcere tēctī
(289)  ponderis esse Jovem. nec jam tolerāre labōrēs
(290)  ulterius poteram. quīn nunc quoque frīgidus artūs,
(291)  dum loquor, horror habet, parsque est meminisse dolōris.
(292)  septem ego per noctēs, totidem cruciāta diēbus,
(293)  fessa malīs, tendēnsque ad caelum bracchia, magnō
(294)  Lūcīnam Nixōsque parēs clāmōre vocābam.
(295)  illa quidem vēnit, sed praecorrupta, meumque
(296)  quae dōnāre caput Jūnōnī vellet inīquae.
(297)  utque meōs audit gemitūs, subsēdit in illā
(298)  ante forēs ārā, dextrōque ā poplite laevum
(299)  pressa genū et digitīs inter sē pectine jūnctīs
(300)  sustinuit partūs. tacitā quoque carmina vōce
(301)  dīxit, et inceptōs tenuērunt carmina partūs.
(302)  nītor, et ingrātō faciō convīcia dēmēns
(303)  vāna Jovī, cupiōque morī, mōtūraque dūrōs
(304)  verba queror silicēs. mātrēs Cadmēides adsunt,
(305)  vōtaque suscipiunt, exhortanturque dolentem.
(306)  ūna ministrārum, mediā dē plēbe, Galanthis,
(307)  flāva comās, aderat, faciendīs strēnua jussīs,
(308)  officiīs dīlēcta suīs. ea sēnsit inīquā
(309)  nescio quid Jūnōne gerī, dumque exit et intrat
(310)  saepe forēs, dīvam residentem vīdit in ārā
(311)  bracchiaque in genibus digitīs cōnexa tenentem,
(312)  et "quaecumque es," ait "dominae grātāre. levāta est
(313)  Argolis Alcmēnē, potiturque puerpera vōtō."
(314)  exsiluit, jūnctāsque manūs pavefacta remīsit
(315)  dīva potēns uterī: vinclīs levor ipsa remissīs.
(316)  nūmine dēceptō rīsisse Galanthida fāma est.
(317)  rīdentem prēnsamque ipsīs dea saeva capillīs
(318)  trāxit, et ē terrā corpus relevāre volentem
(319)  arcuit, inque pedēs mūtāvit bracchia prīmōs.
(320)  strēnuitās antīqua manet; nec terga colōrem
(321)  āmīsēre suum: fōrma est dīversa priōrī.
(322)  quae quia mendācī parientem jūverat ōre,
(323)  ōre parit nostrāsque domōs, ut et ante, frequentat.'
(324)  Dīxit, et admonitū veteris commōta ministrae
(325)  ingemuit. quam sīc nurus est affāta dolentem:
(326)  'tē tamen, ō genetrīx, aliēnae sanguine vestrō
(327)  rapta movet faciēs. quid sī tibi mīra sorōris
(328)  fāta meae referam? quamquam lacrimaeque dolorque
(329)  impediunt, prohibentque loquī. fuit ūnica mātrī
(330)  (mē pater ex aliā genuit) nōtissima fōrmā
(331)  Oechalidum, Dryopē. quam virginitāte carentem
(332)  vimque deī passam Delphōs Dēlonque tenentis
(333)  excipit Andraemōn, et habētur conjuge fēlīx.
(334)  est lacus, adclīvis dēvexō margine fōrmam
(335)  lītoris efficiēns, summum myrtēta corōnant.
(336)  vēnerat hūc Dryopē fātōrum nescia, quōque
(337)  indignēre magis, nymphīs lātūra corōnās,
(338)  inque sinū puerum, quī nōndum implēverat annum,
(339)  dulce ferēbat onus tepidīque ope lactis alēbat.
(340)  haut procul ā stāgnō Tyriōs imitāta colōrēs
(341)  in spem bācārum flōrēbat aquātica lōtos.
(342)  carpserat hinc Dryopē, quōs oblectāmina nātō
(343)  porrigeret, flōrēs, et idem factūra vidēbar
(344)  (namque aderam) vīdī guttās ē flōre cruentās
(345)  dēcidere et tremulō rāmōs horrōre movērī.
(346)  scīlicet, ut referunt tardī nunc dēnique agrestēs,
(347)  Lōtis in hanc nymphē, fugiēns obscēna Priāpī,
(348)  contulerat versōs, servātō nōmine, vultūs.
(349)  'Nescierat soror hoc. quae cum perterrita retrō
(350)  īre et adōrātīs vellet discēdere nymphīs,
(351)  haesērunt rādīce pedēs. convellere pugnat,
(352)  nec quicquam, nisi summa movet. subcrēscit ab īmō,
(353)  tōtaque paulātim lentus premit inguina cortex.
(354)  ut vīdit, cōnāta manū laniāre capillōs,
(355)  fronde manum implēvit: frondēs caput omne tenēbant.
(356)  at puer Amphissos (namque hoc avus Eurytus illī
(357)  addiderat nōmen) māterna rigēscere sentit
(358)  ūbera; nec sequitur dūcentem lacteus ūmor.
(359)  spectātrīx aderam fātī crūdēlis, opemque
(360)  nōn poteram tibi ferre, soror, quantumque valēbam,
(361)  crēscentem truncum rāmōsque amplexa morābar,
(362)  et, fateor, voluī sub eōdem cortice condī.
(363)  'Ecce vir Andraemōn genitorque miserrimus adsunt,
(364)  et quaerunt Dryopēn: Dryopēn quaerentibus illīs
(365)  ostendī lōton. tepidō dant ōscula lignō,
(366)  adfūsīque suae rādīcibus arboris haerent.
(367)  nīl nisi jam faciem, quod nōn foret arbor, habēbat
(368)  cāra soror: lacrimae miserō dē corpore factīs
(369)  inrōrant foliīs, ac, dum licet, ōraque praestant
(370)  vōcis iter, tālēs effundit in āera questūs:
(371)  "sīqua fidēs miserīs, hoc mē per nūmina jūrō
(372)  nōn meruisse nefās. patior sine crīmine poenam.
(373)  vīximus innocuae. sī mentior, ārida perdam
(374)  quās habeō frondēs, et caesa secūribus ūrar.
(375)  hunc tamen īnfantem māternīs dēmite rāmīs,
(376)  et date nūtrīcī, nostrāque sub arbore saepe
(377)  lac facitōte bibat, nostrāque sub arbore lūdat.
(378)  cumque loquī poterit, mātrem facitōte salūtet,
(379)  et trīstis dīcat 'latet hōc in stīpite māter.'
(380)  stāgna tamen timeat, nec carpat ab arbore flōrēs,
(381)  et fruticēs omnēs corpus putet esse deārum.
(382)  cāre valē conjūnx, et tū, germāna, paterque!
(383)  quī, sīqua est pietās, ab acūtae vulnere falcis,
(384)  ā pecoris morsū frondēs dēfendite nostrās.
(385)  et quoniam mihi fās ad vōs incumbere nōn est,
(386)  ērigite hūc artūs, et ad ōscula nostra venīte,
(387)  dum tangī possunt, parvumque attollite nātum!
(388)  plūra loquī nequeō. nam jam per candida mollis
(389)  colla liber serpit, summōque cacūmine condor.
(390)  ex oculīs removēte manūs. sine mūnere vestrō
(391)  contegat inductus morientia lūmina cortex!"
(392)  dēsierant simul ōra loquī, simul esse. diūque
(393)  corpore mūtātō rāmī caluēre recentēs.'
(394)  Dumque refert Iolē factum mīrābile, dumque
(395)  Eurytidos lacrimās admōtō pollice siccat
(396)  Alcmēnē (flet et ipsa tamen) compescuit omnem
(397)  rēs nova trīstitiam. nam līmine cōnstitit altō
(398)  paene puer dubiāque tegēns lānūgine mālās,
(399)  ōra refōrmātus prīmōs Iolāus in annōs.
(400)  hoc illī dederat Jūnōnia mūneris Hēbē,
(401)  victa virī precibus. quae cum jūrāre parāret,
(402)  dōna tribūtūram post hunc sē tālia nūllī,
(403)  nōn est passa Themis: 'nam jam discordia Thēbae
(404)  bella movent,' dīxit 'Capaneusque nisi ab Jove vincī
(405)  haud poterit, fīentque parēs in vulnere frātrēs,
(406)  subductāque suōs mānēs tellūre vidēbit
(407)  vīvus adhūc vātēs; ultusque parente parentem
(408)  nātus erit factō pius et scelerātus eōdem
(409)  attonitusque malīs, exul mentisque domūsque,
(410)  vultibus Eumenidum mātrisque agitābitur umbrīs,
(411)  dōnec eum conjūnx fātāle poposcerit aurum,
(412)  cognātumque latus Phēgēius hauserit ēnsis.
(413)  tum dēmum magnō petet hōs Achelōia supplex
(414)  ab Jove Calliroē nātīs īnfantibus annōs
(415)  addat, nēve necem sinat esse diū victōris inultam
(416)  Juppiter hīs mōtus prīvignae dōna nurūsque
(417)  praecipiet, facietque virōs inpūbibus annīs.'
(418)  Haec ubi fāticanō ventūrī praescia dīxit
(419)  ōre Themis, variō superī sermōne fremēbant,
(420)  et, cūr nōn aliīs eadem dare dōna licēret,
(421)  murmur erat. queritur veterēs Pallantias annōs
(422)  conjugis esse suī, queritur cānescere mītis
(423)  Īasiōna Cerēs, repetītum Mulciber aevum
(424)  poscit Ericthoniō, Venerem quoque cūra futūrī
(425)  tangit, et Anchīsae renovāre pacīscitur annōs.
(426)  cui studeat, deus omnis habet; crēscitque favōre
(427)  turbida sēditiō, dōnec sua Juppiter ōra
(428)  solvit, et 'ō! nostrī sīqua est reverentia,' dīxit
(429)  'quō ruitis? tantumne aliquis sibi posse vidētur,
(430)  fāta quoque ut superet? fātīs Iolāus in annōs,
(431)  quōs ēgit, rediit. fātīs juvenescere dēbent
(432)  Calliroē genitī, nōn ambitiōne nec armīs.
(433)  vōs etiam, quōque hoc animō meliōre ferātis,
(434)  mē quoque fāta regunt. quae sī mūtāre valērem,
(435)  nec nostrum sērī curvārent Aeacon annī,
(436)  perpetuumque aevī flōrem Rhadamanthus habēret
(437)  cum Mīnōe meō, quī propter amāra senectae
(438)  pondera dēspicitur, nec quō prius ōrdine rēgnat.'
(439)  Dicta Jovis mōvēre deōs; nec sustinet ūllus,
(440)  cum videat fessōs Rhadamanthon et Aeacon annīs
(441)  et Mīnōa, querī. quī, dum fuit integer aevī,
(442)  terruerat magnās ipsō quoque nōmine gentēs;
(443)  tunc erat invalidus, Dēīonidēnque juventae
(444)  rōbore Mīlētum Phoebōque parente superbum
(445)  pertimuit, crēdēnsque suīs īnsurgere rēgnīs,
(446)  haut tamen est patriīs arcēre penātibus ausus.
(447)  sponte fugis, Mīlēte, tuā, celerīque carīnā
(448)  Aegaeās mētīris aquās, et in Āside terrā
(449)  moenia cōnstituis positōris habentia nōmen.
(450)  hīc tibi, dum sequitur patriae curvāmina rīpae,
(451)  fīlia Maeandrī totiēns redeuntis eōdem
(452)  cognita Cȳaneē, praestantī corpora fōrmā,
(453)  Byblida cum Caunō, prōlem est ēnīxa gemellam.
(454)  Byblis in exemplō est, ut ament concessa puellae,
(455)  Byblis Apollineī correpta cupīdine frātris;
(456)  nōn soror ut frātrem, nec quā dēbēbat, amābat.
(457)  illa quidem prīmō nūllōs intellegit ignēs,
(458)  nec peccāre putat, quod saepius ōscula jungat,
(459)  quod sua frāternō circumdet bracchia collō;
(460)  mendācīque diū pietātis fallitur umbrā.
(461)  paulātim dēclīnat amor, vīsūraque frātrem
(462)  culta venit, nimiumque cupit fōrmōsa vidērī
(463)  et sīqua est illīc fōrmōsior, invidet illī.
(464)  sed nōndum manifēsta sibi est, nūllumque sub illō
(465)  igne facit vōtum, vērumtamen aestuat intus.
(466)  jam dominum appellat, jam nōmina sanguinis ōdit,
(467)  Byblida jam māvult, quam sē vocet ille sorōrem.
(468)  Spēs tamen obscēnās animō dēmittere nōn est
(469)  ausa suō vigilāns; placidā resolūta quiēte
(470)  saepe videt quod amat: vīsa est quoque jungere frātrī
(471)  corpus et ērubuit, quamvīs sōpīta jacēbat.
(472)  somnus abit; silet illa diū repetitque quiētis
(473)  ipsa suae speciem dubiāque ita mente profātur:
(474)  'mē miseram! tacitae quid vult sibi noctis imāgō?
(475)  quam nōlim rata sit! cūr haec ego somnia vīdī?
(476)  ille quidem est oculīs quamvīs fōrmōsus inīquīs
(477)  et placet, et possim, sī nōn sit frāter, amāre,
(478)  et mē dignus erat. vērum nocet esse sorōrem.
(479)  dummodo tāle nihil vigilāns committere temptem,
(480)  saepe licet similī redeat sub imāgine somnus!
(481)  testis abest somnō, nec abest imitāta voluptās.
(482)  prō Venus et tenerā volucer cum mātre Cupīdō,
(483)  gaudia quanta tulī! quam mē manifēsta libīdō
(484)  contigit! ut jacuī tōtīs resolūta medullīs!
(485)  ut meminisse juvat! quamvīs brevis illa voluptās
(486)  noxque fuit praeceps et coeptīs invida nostrīs.
(487)  'Ō ego, sī liceat mūtātō nōmine jungī,
(488)  quam bene, Caune, tuō poteram nurus esse parentī!
(489)  quam bene, Caune, meō poterās gener esse parentī!
(490)  omnia, dī facerent, essent commūnia nōbīs,
(491)  praeter avōs: tū mē vellem generōsior essēs!
(492)  nescioquam faciēs igitur, pulcherrime, mātrem;
(493)  at mihi, quae male sum, quōs tū, sortīta parentēs,
(494)  nīl nisi frāter eris. quod obest, id habēbimus ūnum.
(495)  quid mihi significant ergō mea vīsa? quod autem
(496)  somnia pondus habent? an habent et somnia pondus?
(497)  dī melius! dī nempe suās habuēre sorōrēs.
(498)  sīc Sāturnus Opem jūnctam sibi sanguine dūxit,
(499)  Ōceanus Tēthȳn, Jūnōnem rēctor Olympī.
(500)  sunt superīs sua jūra! quid ad caelestia rītūs
(501)  exigere hūmānōs dīversaque foedera temptō?
(502)  aut nostrō vetitus dē corde fugābitur ārdor,
(503)  aut hoc sī nequeō, peream, precor, ante torōque
(504)  mortua compōnar, positaeque det ōscula frāter.
(505)  et tamen arbitrium quaerit rēs ista duōrum!
(506)  finge placēre mihi: scelus esse vidēbitur illī.
(507)  'At nōn Aeolidae thalamōs timuēre sorōrum!
(508)  unde sed hōs nōvī? cūr haec exempla parāvī?
(509)  quō feror? obscēnae procul hinc discēdite flammae
(510)  nec, nisi quā fās est germānae, frāter amētur!
(511)  sī tamen ipse meī captus prior esset amōre,
(512)  forsitan illīus possem indulgēre furōrī.
(513)  ergō ego, quem fueram nōn rejectūra petentem,
(514)  ipsa petam! poterisne loquī? poterisne fatērī?
(515)  cōget amor, poterō! vel, sī pudor ōra tenēbit,
(516)  littera cēlātōs arcāna fatēbitur ignēs.'
(517)  Hoc placet, haec dubiam vīcit sententia mentem.
(518)  in latus ērigitur cubitōque innīxa sinistrō
(519)  'vīderit: īnsānōs' inquit 'fateāmur amōrēs!
(520)  ei mihi, quō lābor? quem mēns mea concipit ignem?'
(521)  et meditāta manū compōnit verba trementī.
(522)  dextra tenet ferrum, vacuam tenet altera cēram.
(523)  incipit et dubitat, scrībit damnatque tabellās,
(524)  et notat et dēlet, mūtat culpatque probatque
(525)  inque vicem sūmptās pōnit positāsque resūmit.
(526)  quid velit ignōrat; quicquid factūra vidētur,
(527)  displicet. in vultū est audācia mixta pudōrī.
(528)  scrīpta 'soror' fuerat; vīsum est dēlēre sorōrem
(529)  verbaque corrēctīs incīdere tālia cērīs:
(530)  'quam, nisi tū dederīs, nōn est habitūra salūtem,
(531)  hanc tibi mittit amāns: pudet, ā, pudet ēdere nōmen,
(532)  et sī quid cupiam quaeris, sine nōmine vellem
(533)  posset agī mea causa meō, nec cognita Byblis
(534)  ante forem, quam spēs vōtōrum certa fuisset.
(535)  'Esse quidem laesī poterat tibi pectoris index
(536)  et color et maciēs et vultus et ūmida saepe
(537)  lūmina nec causā suspīria mōta patentī
(538)  et crēbrī amplexūs, et quae, sī forte notāstī,
(539)  ōscula sentīrī nōn esse sorōria possent.
(540)  ipsa tamen, quamvīs animō grave vulnus habēbam,
(541)  quamvīs intus erat furor igneus, omnia fēcī
(542)  (sunt mihi dī testēs), ut tandem sānior essem,
(543)  pugnāvīque diū violenta Cupīdinis arma
(544)  effugere īnfēlīx, et plūs, quam ferre puellam
(545)  posse putēs, ego dūra tulī. superāta fatērī
(546)  cōgor, opemque tuam timidīs exposcere vōtīs.
(547)  tū servāre potes, tū perdere sōlus amantem:
(548)  ēlige, utrum faciās. nōn hoc inimīca precātur,
(549)  sed quae, cum tibi sit jūnctissima, jūnctior esse
(550)  expetit et vinclō tēcum propiōre ligārī.
(551)  jūra senēs nōrint, et quid liceatque nefāsque
(552)  fāsque sit, inquīrant, lēgumque exāmina servent.
(553)  conveniēns Venus est annīs temerāria nostrīs.
(554)  quid liceat, nescīmus adhūc, et cūncta licēre
(555)  crēdimus, et sequimur magnōrum exempla deōrum.
(556)  nec nōs aut dūrus pater aut reverentia fāmae
(557)  aut timor impediet: tantum sit causa timendī,
(558)  dulcia frāternō sub nōmine fūrta tegēmus.
(559)  est mihi lībertās tēcum sēcrēta loquendī,
(560)  et damus amplexūs, et jungimus ōscula cōram.
(561)  quantum est, quod dēsit? miserēre fatentis amōrem,
(562)  et nōn fassūrae, nisi cōgeret ultimus ārdor,
(563)  nēve merēre meō subscrībī causa sepulchrō.'
(564)  Tālia nēquīquam perarantem plēna relīquit
(565)  cēra manum, summusque in margine versus adhaesit.
(566)  prōtinus inpressā signat sua crīmina gemmā,
(567)  quam tīnxit lacrimīs (linguam dēfēcerat ūmor):
(568)  dēque suīs ūnum famulīs pudibunda vocāvit,
(569)  et pavidum blandīta 'fer hās, fīdissime, nostrō'
(570)  dīxit, et adjēcit longō post tempore 'frātrī.'
(571)  cum daret, ēlāpsae manibus cecidēre tabellae.
(572)  ōmine turbāta est, mīsit tamen. apta minister
(573)  tempora nactus adit trāditque latentia verba.
(574)  attonitus subitā juvenis Maeandrius īrā
(575)  prōicit acceptās lēctā sibi parte tabellās,
(576)  vixque manūs retinēns trepidantis ab ōre ministrī,
(577)  'dum licet, ō vetitae scelerāte libīdinis auctor,
(578)  effuge!' ait 'quī, sī nostrum tua fāta pudōrem
(579)  nōn traherent sēcum, poenās mihi morte dedissēs.'
(580)  ille fugit pavidus, dominaeque ferōcia Caunī
(581)  dicta refert. pallēs audītā, Bybli, repulsā,
(582)  et pavet obsessum glaciālī frīgore corpus.
(583)  mēns tamen ut rediit, pariter rediēre furōrēs,
(584)  linguaque vix tālēs ictō dedit āere vōcēs:
(585)  'et meritō! quid enim temerāria vulneris hujus
(586)  indicium fēcī? quid, quae cēlanda fuērunt,
(587)  tam cito commīsī properātīs verba tabellīs?
(588)  ante erat ambiguīs animī sententia dictīs
(589)  praetemptanda mihī. nē nōn sequerētur euntem,
(590)  parte aliquā vēlī, quālis foret aura, notāre
(591)  dēbueram, tūtōque marī dēcurrere, quae nunc
(592)  nōn explōrātīs inplēvī lintea ventīs.
(593)  auferor in scopulōs igitur, subversaque tōtō
(594)  obruor ōceanō, neque habent mea vēla recursūs.
(595)  'Quid quod et ōminibus certīs prohibēbar amōrī
(596)  indulgēre meō, tum cum mihi ferre jubentī
(597)  excidit et fēcit spēs nostrās cēra cadūcās?
(598)  nōnne vel illa diēs fuerat, vel tōta voluntās,
(599)  sed potius mūtanda diēs? deus ipse monēbat
(600)  signaque certa dabat, sī nōn male sāna fuissem.
(601)  et tamen ipsa loquī, nec mē committere cērae
(602)  dēbueram, praesēnsque meōs aperīre furōrēs.
(603)  vīdisset lacrimās, vultum vīdisset amantis;
(604)  plūra loquī poteram, quam quae cēpēre tabellae.
(605)  invītō potuī circumdare bracchia collō,
(606)  et, sī reicerer, potuī moritūra vidērī
(607)  amplectīque pedēs, adfūsaque poscere vītam.
(608)  omnia fēcissem, quōrum sī singula dūram
(609)  flectere nōn poterant, potuissent omnia, mentem.
(610)  forsitan et missī sit quaedam culpa ministrī:
(611)  nōn adiit aptē, nec lēgit idōnea, crēdō,
(612)  tempora, nec petiit hōramque animumque vacantem.
(613)  'Haec nocuēre mihī. neque enim est dē tigride nātus
(614)  nec rigidās silicēs solidumve in pectore ferrum
(615)  aut adamanta gerit, nec lac bibit ille leaenae.
(616)  vincētur! repetendus erit, nec taedia coeptī
(617)  ūlla meī capiam, dum spīritus iste manēbit.
(618)  nam prīmum, sī facta mihī revocāre licēret,
(619)  nōn coepisse fuit: coepta expugnāre secundum est.
(620)  quippe nec ille potest, ut jam mea vōta relinquam,
(621)  nōn tamen ausōrum semper memor esse meōrum.
(622)  et, quia dēsierim, leviter voluisse vidēbor,
(623)  aut etiam temptāsse illum īnsidiīsque petīsse,
(624)  vel certē nōn hōc, quī plūrimus urget et ūrit
(625)  pectora nostra, deō, sed victa libīdine crēdar;
(626)  dēnique jam nequeō nīl commīsisse nefandum.
(627)  et scrīpsī et petiī: temerāta est nostra voluntās;
(628)  ut nihil adiciam, nōn possum innoxia dīcī.
(629)  quod superest, multum est in vōta, in crīmina parvum.'
(630)  dīxit, et (incertae tanta est discordia mentis),
(631)  cum pigeat temptāsse, libet temptāre. modumque
(632)  exit et īnfēlīx committit saepe repellī.
(633)  mox ubi fīnis abest, patriam fugit ille nefāsque,
(634)  inque peregrīnā pōnit nova moenia terrā.
(635)  Tum vērō maestam tōtā Mīlētida mente
(636)  dēfēcisse ferunt, tum vērō ā pectore vestem
(637)  dīripuit plānxitque suōs furibunda lacertōs;
(638)  jamque palam est dēmēns, inconcessaeque fatētur
(639)  spem veneris, siquidem patriam invīsōsque penātēs
(640)  dēserit, et profugī sequitur vestīgia frātris.
(641)  utque tuō mōtae, prōlēs Semelēia, thyrsō
(642)  Ismariae celebrant repetīta triennia bacchae,
(643)  Byblida nōn aliter lātōs ululāsse per agrōs
(644)  Būbasides vīdēre nurūs. quibus illa relictīs
(645)  Cāras et armiferōs Lelegas Lyciamque pererrat.
(646)  jam Cragon et Limyrēn Xanthīque relīquerat undās,
(647)  quōque Chimaera jugō mediīs in partibus ignem,
(648)  pectus et ōra leae, caudam serpentis habēbat.
(649)  dēficiunt silvae, cum tū lassāta sequendō
(650)  concidis, et dūrā positīs tellūre capillīs,
(651)  Bybli, jacēs, frondēsque tuō premis ōre cadūcās.
(652)  saepe illam nymphae tenerīs Lelegēides ulnīs
(653)  tollere cōnantur, saepe, ut medeātur amōrī,
(654)  praecipiunt, surdaeque adhibent sōlācia mentī.
(655)  mūta jacet, viridēsque suīs tenet unguibus herbās
(656)  Byblis, et ūmectat lacrimārum grāmina rīvō.
(657)  nāidas hīs vēnam, quae numquam ārēscere posset,
(658)  subposuisse ferunt. quid enim dare majus habēbant?
(659)  prōtinus, ut sectō piceae dē cortice guttae,
(660)  utve tenāx gravidā mānat tellūre bitūmen;
(661)  utve sub adventū spīrantis lēne favōnī
(662)  sōle remollēscit quae frīgore cōnstitit unda;
(663)  sīc lacrimīs cōnsūmpta suīs Phoebēia Byblis
(664)  vertitur in fontem, quī nunc quoque vallibus illīs
(665)  nōmen habet dominae, nigrāque sub īlice mānat.
(666)  Fāma novī centum Crētaeās forsitan urbēs
(667)  implēsset mōnstrī, sī nōn mīrācula nūper
(668)  Īphide mūtātā Crētē propiōra tulisset.
(669)  proxima Cnosiacō nam quondam Phaestia rēgnō
(670)  prōgenuit tellūs ignōtum nōmine Ligdum,
(671)  ingenuā dē plēbe virum, nec cēnsus in illō
(672)  nōbilitāte suā major, sed vīta fidēsque
(673)  inculpāta fuit. gravidae quī conjugis aurēs
(674)  vōcibus hīs monuit, cum jam prope partus adesset.
(675)  'quae voveam, duo sunt: minimō ut relevēre dolōre,
(676)  utque marem pariās. onerōsior altera sors est,
(677)  et vīrēs fortūna negat. quod abōminor, ergō
(678)  ēdita forte tuō fuerit sī fēmina partū,
(679)  invītus mandō; pietās, ignōsce! necētur.'
(680)  dīxerat, et lacrimīs vultum lāvēre profūsīs,
(681)  tam quī mandābat, quam cui mandāta dabantur.
(682)  sed tamen usque suum vānīs Telethūsa marītum
(683)  sollicitat precibus, nē spem sibi pōnat in artō.
(684)  certa sua est Ligdō sententia. jamque ferendō
(685)  vix erat illa gravem mātūrō pondere ventrem,
(686)  cum mediō noctis spatiō sub imāgine somnī
(687)  Īnachis ante torum, pompā comitāta sacrōrum,
(688)  aut stetit aut vīsa est. inerant lūnāria frontī
(689)  cornua cum spīcīs nitidō flāventibus aurō
(690)  et rēgāle decus; cum quā lātrātor Anūbis,
(691)  sānctaque Būbastis, variusque colōribus Āpis,
(692)  quīque premit vōcem digitōque silentia suādet;
(693)  sīstraque erant, numquamque satis quaesītus Osīris,
(694)  plēnaque somniferīs serpēns peregrīna venēnīs.
(695)  tum velut excussam somnō et manifēsta videntem
(696)  sīc adfāta dea est: 'pars ō Telethūsa meārum,
(697)  pōne gravēs cūrās, mandātaque falle marītī.
(698)  nec dubitā, cum tē partū Lūcīna levārit,
(699)  tollere quicquid erit. dea sum auxiliāris opemque
(700)  exōrāta ferō; nec tē coluisse querēris
(701)  ingrātum nūmen.' monuit, thalamōque recessit.
(702)  laeta torō surgit, pūrāsque ad sīdera supplex
(703)  Cressa manūs tollēns, rata sint sua vīsa, precātur.
(704)  Ut dolor incrēvit, sēque ipsum pondus in aurās
(705)  expulit, et nāta est ignārō fēmina patre,
(706)  jussit alī māter puerum mentīta. fidemque
(707)  rēs habuit, neque erat fictī nisi cōnscia nūtrīx.
(708)  vōta pater solvit, nōmenque inpōnit avītum:
(709)  Īphis avus fuerat. gāvīsa est nōmine māter,
(710)  quod commūne foret, nec quemquam falleret illō.
(711)  indētēcta piā mendācia fraude latēbant.
(712)  cultus erat puerī; faciēs, quam sīve puellae,
(713)  sīve darēs puerō, fuerat fōrmōsus uterque.
(714)  Tertius intereā decimō successerat annus:
(715)  cum pater, Īphi, tibī flāvam dēspondet Ianthēn,
(716)  inter Phaestiadas quae laudātissima fōrmae
(717)  dōte fuit virgō, Dictaeō nāta Telestē.
(718)  pār aetās, pār fōrma fuit, prīmāsque magistrīs
(719)  accēpēre artēs, elementa aetātis, ab īsdem.
(720)  hinc amor ambārum tetigit rude pectus, et aequum
(721)  vulnus utrīque dedit, sed erat fīdūcia dispār:
(722)  conjugium pactaeque exspectat tempora taedae,
(723)  quamque virum putat esse, virum fore crēdit Ianthē;
(724)  Īphis amat, quā posse fruī dēspērat, et auget
(725)  hoc ipsum flammās, ārdetque in virgine virgō,
(726)  vixque tenēns lacrimās 'quis mē manet exitus,' inquit
(727)  'cognita quam nūllī, quam prōdigiōsa novaeque
(728)  cūra tenet Veneris? sī dī mihi parcere vellent,
(729)  parcere dēbuerant; sī nōn, et perdere vellent,
(730)  nātūrāle malum saltem et dē mōre dedissent.
(731)  nec vaccam vaccae, nec equās amor ūrit equārum:
(732)  ūrit ovēs ariēs, sequitur sua fēmina cervum.
(733)  sīc et avēs coeunt, interque animālia cūncta
(734)  fēmina fēmineō conrēpta cupīdine nūlla est.
(735)  vellem nūlla forem! nē nōn tamen omnia Crētē
(736)  mōnstra ferat, taurum dīlēxit fīlia Sōlis,
(737)  fēmina nempe marem. meus est furiōsior illō,
(738)  sī vērum profitēmur, amor. tamen illa secūta est
(739)  spem Veneris; tamen illa dolīs et imāgine vaccae
(740)  passa bovem est, et erat, quī dēciperētur, adulter.
(741)  hūc licet ex tōtō sollertia cōnfluat orbe,
(742)  ipse licet revolet cērātīs Daedalus ālīs,
(743)  quid faciet? num mē puerum dē virgine doctīs
(744)  artibus efficiet? num tē mūtābit, Ianthē?
(745)  'Quīn animum firmās, tēque ipsa recolligis, Īphi,
(746)  cōnsiliīque inopēs et stultōs excutis ignēs?
(747)  quid sīs nāta, vidē, nisi tē quoque dēcipis ipsam,
(748)  et pete quod fās est, et amā quod fēmina dēbēs!
(749)  spēs est, quae capiat, spēs est, quae pāscat amōrem.
(750)  hanc tibi rēs adimit. nōn tē cūstōdia cārō
(751)  arcet ab amplexū, nec cautī cūra marītī,
(752)  nōn patris asperitās, nōn sē negat ipsa rogantī,
(753)  nec tamen est potiunda tibī, nec, ut omnia fīant,
(754)  esse potes fēlīx, ut dīque hominēsque labōrent.
(755)  nunc quoque vōtōrum nūlla est pars vāna meōrum,
(756)  dīque mihī facilēs, quicquid valuēre, dedērunt;
(757)  quodque ego, vult genitor, vult ipsa, socerque futūrus.
(758)  at nōn vult nātūra, potentior omnibus istīs,
(759)  quae mihi sōla nocet. venit ecce optābile tempus,
(760)  lūxque jugālis adest, et jam mea fīet Ianthē
(761)  nec mihi continget: mediīs sitiēmus in undīs.
(762)  prōnuba quid Jūnō, quid ad haec, Hymenaee, venītis
(763)  sacra, quibus quī dūcat abest, ubi nūbimus ambae?'
(764)  pressit ab hīs vōcem. nec lēnius altera virgō
(765)  aestuat, utque celer veniās, Hymenaee, precātur.
(766)  quod petit, haec Telethūsa timēns modo tempora differt,
(767)  nunc fictō languōre moram trahit, ōmina saepe
(768)  vīsaque causātur. sed jam cōnsūmpserat omnem
(769)  māteriam fictī, dīlātaque tempora taedae
(770)  īnstiterant, ūnusque diēs restābat. at illa
(771)  crīnālem capitī vittam nātaeque sibīque
(772)  dētrahit, et passīs āram complexa capillīs
(773)  'Īsi, Paraetonium Mareōticaque arva Pharonque
(774)  quae colis, et septem dīgestum in cornua Nīlum:
(775)  fer, precor,' inquit 'opem, nostrōque medēre timōrī!
(776)  tē, dea, tē quondam tuaque haec īnsignia vīdī
(777)  cūnctaque cognōvī, sonitum comitantiaque aera
(778)  sīstrōrum, memorīque animō tua jussa notāvī.
(779)  quod videt haec lūcem, quod nōn ego pūnior, ecce
(780)  cōnsilium mūnusque tuum est. miserēre duārum,
(781)  auxiliōque juvā!' lacrimae sunt verba secūtae.
(782)  vīsa dea est mōvisse suās (et mōverat) ārās,
(783)  et templī tremuēre forēs, imitātaque lūnam
(784)  cornua fulsērunt, crepuitque sonābile sīstrum.
(785)  nōn sēcūra quidem, faustō tamen ōmine laeta
(786)  māter abit templō. sequitur comes Īphis euntem,
(787)  quam solita est, majōre gradū, nec candor in ōre
(788)  permanet, et vīrēs augentur, et ācrior ipse est
(789)  vultus, et incōmptīs brevior mēnsūra capillīs,
(790)  plūsque vigōris adest, habuit quam fēmina. nam quae
(791)  fēmina nūper erās, puer es! date mūnera templīs,
(792)  nec timidā gaudēte fidē! dant mūnera templīs,
(793)  addunt et titulum: titulus breve carmen habēbat:
(794)  dōna puer solvit quae fēmina vōverat Īphis.
(795)  postera lūx radiīs lātum patefēcerat orbem,
(796)  cum Venus et Jūnō sociōsque Hymenaeus ad ignēs
(797)  conveniunt, potiturque suā puer Īphis Ianthē.
