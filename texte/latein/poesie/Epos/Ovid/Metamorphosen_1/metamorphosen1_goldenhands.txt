(1)  In nova fert animus mūtātās dīcere fōrmās
(2)  corpora; dī, coeptīs (nam vōs mūtāstis et illa)
(3)  adspīrāte meīs prīmāque ab orīgine mundī
(4)  ad mea perpetuum dēdūcite tempora carmen!
(5)  ante mare et terrās et quod tegit omnia caelum
(6)  ūnus erat tōtō nātūrae vultus in orbe,
(7)  quem dīxēre chaos: rudis indīgestaque mōlēs
(8)  nec quicquam nisi pondus iners congestaque eōdem
(9)  nōn bene jūnctārum discordia sēmina rērum.
(10)  nūllus adhūc mundō praebēbat lūmina tītān,
(11)  nec nova crēscendō reparābat cornua phoebē,
(12)  nec circumfūsō pendēbat in āere tellūs
(13)  ponderibus lībrāta suīs, nec bracchia longō
(14)  margine terrārum porrēxerat amphitrītē;
(15)  utque erat et tellūs illīc et pontus et āēr,
(16)  sīc erat īnstabilis tellūs, innābilis unda,
(17)  lūcis egēns āēr; nūllī sua fōrma manēbat,
(18)  obstābatque aliīs aliud, quia corpore in ūnō
(19)  frīgida pugnābant calidīs, ūmentia siccīs,
(20)  mollia cum dūrīs, sine pondere, habentia pondus.
(21)  hanc deus et melior lītem nātūra dirēmit.
(22)  nam caelō terrās et terrīs abscidit undās
(23)  et liquidum spissō sēcrēvit ab āere caelum.
(24)  quae postquam ēvolvit caecōque exēmit acervō,
(25)  dissociāta locīs concordī pāce ligāvit:
(26)  ignea convexī vīs et sine pondere caelī
(27)  ēmicuit summāque locum sibi fēcit in arce;
(28)  proximus est āēr illī levitāte locōque;
(29)  dēnsior hīs tellūs elementaque grandia trāxit
(30)  et pressa est gravitāte suā; circumfluus ūmor
(31)  ultima possēdit solidumque coercuit orbem.
(32)  sīc ubi dispositam quisquis fuit ille deōrum
(33)  congeriem secuit sectamque in membra coēgit,
(34)  prīncipiō terram, nē nōn aequālis ab omnī
(35)  parte foret, magnī speciem glomerāvit in orbis.
(36)  tum freta diffundī rapidīsque tumēscere ventīs
(37)  jussit et ambītae circumdare lītora terrae;
(38)  addidit et fontēs et stāgna inmēnsa lacūsque
(39)  flūminaque oblīquīs cīnxit dēclīvia rīpīs,
(40)  quae, dīversa locīs, partim sorbentur ab ipsā,
(41)  in mare perveniunt partim campōque recepta
(42)  līberiōris aquae prō rīpīs lītora pulsant.
(43)  jussit et extendī campōs, subsīdere vāllēs,
(44)  fronde tegī silvās, lapidōsōs surgere montēs,
(45)  utque duae dextrā caelum totidemque sinistrā
(46)  parte secant zōnae, quīnta est ārdentior illīs,
(47)  sīc onus inclūsum numerō distīnxit eōdem
(48)  cūra deī, totidemque plagae tellūre premuntur.
(49)  quārum quae media est, nōn est habitābilis aestū;
(50)  nix tegit alta duās; totidem inter utrumque locāvit
(51)  temperiemque dedit mixtā cum frīgore flammā.
(52)  inminet hīs āēr, quī, quantō est pondere terrae
(53)  pondus aquae levius, tantō est onerōsior ignī.
(54)  illīc et nebulās, illīc cōnsistere nūbēs
(55)  jussit et hūmānās mōtūra tonitrua mentēs
(56)  et cum fulminibus facientēs fulgura ventōs.
(57)  hīs quoque nōn passim mundī fabricātor habendum
(58)  āera permīsit; vix nunc obsistitur illīs,
(59)  cum sua quisque regat dīversō flāmina tractū,
(60)  quīn lanient mundum; tanta est discordia frātrum.
(61)  Eurus ad Aurōram Nabataeaque rēgna recessit
(62)  Persidaque et radiīs juga subdita mātūtīnīs;
(63)  vesper et occiduō quae lītora Sōle tepēscunt,
(64)  proxima sunt zephyrō; Scythiam septemque triōnēs
(65)  horrifer invāsit boreās; contrāria tellūs
(66)  nūbibus adsiduīs pluviāque madēscit ab austrō.
(67)  haec super inposuit liquidum et gravitāte carentem
(68)  aethera nec quicquam terrēnae faecis habentem.
(69)  vix ita līmitibus dissaepserat omnia certīs,
(70)  cum, quae pressa diū fuerant cālīgine caecā,
(71)  sīdera coepērunt tōtō effervēscere caelō;
(72)  neu regiō foret ūlla suīs animālibus orba,
(73)  astra tenent caeleste solum fōrmaeque deōrum,
(74)  cessērunt nitidīs habitandae piscibus undae,
(75)  terra ferās cēpit, volucrēs agitābilis āēr.
(76)  sānctius hīs animal mentisque capācius altae
(77)  dēerat adhūc et quod dominārī in cētera posset:
(78)  nātus homō est, sīve hunc dīvīnō sēmine fēcit
(79)  ille opifex rērum, mundī meliōris orīgō,
(80)  sīve recēns tellūs sēductaque nūper ab altō
(81)  aethere cognātī retinēbat sēmina caelī.
(82)  quam satus Īapetō, mixtam pluviālibus undīs,
(83)  fīnxit in effigiem moderantum cūncta deōrum,
(84)  prōnaque cum spectent animālia cētera terram,
(85)  ōs hominī sublīme dedit caelumque vidēre
(86)  jussit et ērēctōs ad sīdera tollere vultūs:
(87)  sīc, modo quae fuerat rudis et sine imāgine, tellūs
(88)  induit ignōtās hominum conversa figūrās.
(89)  aurea prīma sata est aetās, quae vindice nūllō,
(90)  sponte suā, sine lēge fidem rēctumque colēbat.
(91)  poena metūsque aberant, nec verba minantia fīxō
(92)  aere legēbantur, nec supplex turba timēbat
(93)  jūdicis ōra suī, sed erant sine vindice tūtī.
(94)  nōndum caesa suīs, peregrīnum ut vīseret orbem,
(95)  montibus in liquidās pīnus dēscenderat undās,
(96)  nūllaque mortālēs praeter sua lītora nōrant;
(97)  nōndum praecipitēs cingēbant oppida fossae;
(98)  nōn tuba dērēctī, nōn aeris cornua flexī,
(99)  nōn galeae, nōn ēnsis erat: sine mīlitis ūsū
(100)  mollia sēcūrae peragēbant ōtia gentēs.
(101)  ipsa quoque inmūnis rāstrōque intācta nec ūllīs
(102)  saucia vōmeribus per sē dabat omnia tellūs,
(103)  contentīque cibīs nūllō cōgente creātīs
(104)  arbuteōs fētūs montānaque frāga legēbant
(105)  cornaque et in dūrīs haerentia mōra rubētīs
(106)  et quae dēciderant patulā Jovis arbore glandēs.
(107)  Vēr erat aeternum, placidīque tepentibus aurīs
(108)  mulcēbant zephyrī nātōs sine sēmine flōrēs;
(109)  mox etiam frūgēs tellūs inarāta ferēbat,
(110)  nec renovātus ager gravidīs cānēbat aristīs;
(111)  flūmina jam lactis, jam flūmina nectaris ībant,
(112)  flāvaque dē viridī stillābant īlice mella.
(113)  postquam Sāturnō tenebrōsa in Tartara missō
(114)  sub Jove mundus erat, subiit argentea prōlēs,
(115)  aurō dēterior, fulvō pretiōsior aere.
(116)  Juppiter antīquī contrāxit tempora vēris
(117)  perque hiemēs aestūsque et inaequālēs autumnōs
(118)  et breve Vēr spatiīs exēgit quattuor annum.
(119)  tum prīmum siccīs āēr fervōribus ūstus
(120)  canduit, et ventīs glaciēs adstricta pependit;
(121)  tum prīmum subiēre domōs; domus antra fuērunt
(122)  et dēnsī fruticēs et vīnctae cortice virgae.
(123)  sēmina tum prīmum longīs Cereālia sulcīs
(124)  obruta sunt, pressīque jugō gemuēre juvencī.
(125)  tertia post illam successit aēnea prōlēs,
(126)  saevior ingeniīs et ad horrida prōmptior arma,
(127)  nōn scelerāta tamen; dē dūrō est ultima ferrō.
(128)  prōtinus inrūpit vēnae pejōris in aevum
(129)  omne nefās: fūgēre pudor vērumque fidēsque;
(130)  in quōrum subiēre locum fraudēsque dolīque
(131)  īnsidiaeque et vīs et Amor scelerātus habendī.
(132)  vēla dabant ventīs nec adhūc bene nōverat illōs
(133)  nāvita, quaeque prius steterant in montibus altīs,
(134)  flūctibus ignōtīs īnsultāvēre carīnae,
(135)  commūnemque prius ceu lūmina sōlis et aurās
(136)  cautus humum longō signāvit līmite mēnsor.
(137)  nec tantum segetēs alimentaque dēbita dīves
(138)  poscēbātur humus, sed itum est in vīscera terrae,
(139)  quāsque recondiderat Stygiīsque admōverat umbrīs,
(140)  effodiuntur opēs, inrītāmenta malōrum.
(141)  jamque nocēns ferrum ferrōque nocentius aurum
(142)  prōdierat, prōdit bellum, quod pugnat utrōque,
(143)  sanguineāque manū crepitantia concutit arma.
(144)  vīvitur ex raptō: nōn hospes ab hospite tūtus,
(145)  nōn socer ā generō, frātrum quoque grātia rāra est;
(146)  inminet exitiō vir conjugis, illa marītī,
(147)  lūrida terribilēs miscent aconīta novercae,
(148)  fīlius ante diem patriōs inquīrit in annōs:
(149)  victa jacet pietās, et virgō caede madentēs
(150)  ultima caelestum terrās Astraea relīquit.
(151)  nēve foret terrīs sēcūrior arduus aethēr,
(152)  adfectāsse ferunt rēgnum caeleste gigantas
(153)  altaque congestōs strūxisse ad sīdera montīs.
(154)  tum pater omnipotēns missō perfrēgit Olympum
(155)  fulmine et excussit subjectō Pēlion ossae.
(156)  obruta mōle suā cum corpora dīra jacērent,
(157)  perfūsam multō nātōrum sanguine terram
(158)  immaduisse ferunt calidumque animāsse cruōrem
(159)  et, nē nūlla suae stirpis monimenta manērent,
(160)  in faciem vertisse hominum; sed et illa propāgō
(161)  contemptrīx superum saevaeque avidissima caedis
(162)  et violenta fuit: scīrēs ē sanguine nātōs.
(163)  quae pater ut summā vīdit Sāturnius arce,
(164)  ingemit et factō nōndum vulgāta recentī
(165)  foeda Lycāoniae referēns convīvia mēnsae
(166)  ingentēs animō et dignās Jove concipit īrās
(167)  conciliumque vocat: tenuit mora nūlla vocātōs.
(168)  est via sublīmis, caelō manifēsta serēnō;
(169)  lactea nōmen habet, candōre notābilis ipsō.
(170)  hāc iter est superīs ad magnī tēcta Tonantis
(171)  rēgālemque domum: dextrā laevāque deōrum
(172)  ātria nōbilium valvīs celebrantur apertīs.
(173)  plēbs habitat dīversa locīs: hāc parte potentēs
(174)  caelicolae clārīque suōs posuēre penātēs;
(175)  hic locus est, quem, sī verbīs audācia dētur,
(176)  haud timeam magnī dīxisse palātia caelī.
(177)  ergō ubi marmoreō superī sēdēre recessū,
(178)  celsior ipse locō scēptrōque innīxus eburnō
(179)  terrificam capitis concussit terque quaterque
(180)  caesariem, cum quā terram, mare, sīdera mōvit.
(181)  tālibus inde modīs ōra indignantia solvit:
(182)  nōn ego prō mundī rēgnō magis ānxius illā
(183)  tempestāte fuī, quā centum quisque parābat
(184)  inicere anguipedum captīvō bracchia caelō.
(185)  nam quamquam ferus hostis erat, tamen illud ab ūnō
(186)  corpore et ex ūnā pendēbat orīgine bellum;
(187)  nunc mihi quā tōtum Nēreus circumsonat orbem,
(188)  perdendum est mortāle genus: per flūmina jūrō
(189)  īnfera sub terrās Stygiō lābentia lūcō!
(190)  cūncta prius temptanda, sed inmedicābile corpus
(191)  ēnse recīdendum, nē pars sincēra trahātur.
(192)  sunt mihi sēmideī, sunt, rūstica nūmina, nymphae
(193)  faunīque satyrīque et monticolae silvānī;
(194)  quōs quoniam caelī nōndum dignāmur honōre,
(195)  quās dedimus, certē terrās habitāre sināmus.
(196)  an satis, ō superī, tūtōs fore crēditis illōs,
(197)  cum mihi, quī fulmen, quī vōs habeōque regōque,
(198)  strūxerit īnsidiās nōtus feritāte Lycāōn?
(199)  cōnfremuēre omnēs studiīsque ārdentibus ausum
(200)  tālia dēposcunt: sīc, cum manus inpia saevit
(201)  sanguine Caesareō Rōmānum exstinguere nōmen,
(202)  attonitum tantae subitō terrōre ruīnae
(203)  hūmānum genus est tōtusque perhorruit orbis;
(204)  nec tibi grāta minus pietās, auguste, tuōrum
(205)  quam fuit illa Jovī. quī postquam vōce manūque
(206)  murmura conpressit, tenuēre silentia cūnctī.
(207)  substitit ut clāmor pressus gravitāte regentis,
(208)  Juppiter hōc iterum sermōne silentia rūpit:
(209)  ille quidem poenās (cūram hanc dīmittite!) solvit;
(210)  quod tamen admissum, quae sit vindicta, docēbō.
(211)  contigerat nostrās īnfāmia temporis aurēs;
(212)  quam cupiēns falsam summō dēlābor Olympō
(213)  et deus hūmānā lūstrō sub imāgine terrās.
(214)  longa mora est, quantum noxae sit ubīque repertum,
(215)  ēnumerāre: minor fuit ipsa īnfāmia vērō.
(216)  Maenala trānsieram latebrīs horrenda ferārum
(217)  et cum Cyllēnē gelidī pīnēta lycaeī:
(218)  Arcadis hinc sēdēs et inhospita tēcta tyrannī
(219)  ingredior, traherent cum sēra crepuscula noctem.
(220)  Signa dedī vēnisse deum, vulgusque precārī
(221)  coeperat: inrīdet prīmō pia vōta Lycāōn,
(222)  mox ait experiar deus hic discrīmine apertō
(223)  an sit mortālis: nec erit dubitābile vērum.
(224)  nocte gravem somnō necopīnā perdere morte
(225)  mē parat: haec illī placet experientia vērī;
(226)  nec contentus eō, missī dē gente Molossā
(227)  obsidis ūnīus jugulum mucrōne resolvit
(228)  atque ita sēminecēs partim ferventibus artūs
(229)  mollit aquīs, partim subjectō torruit ignī.
(230)  quod simul inposuit mēnsīs, ego vindice flammā
(231)  in dominō dignōs ēvertī tēcta penātēs;
(232)  territus ipse fugit nactusque silentia rūris
(233)  exululat frūstrāque loquī cōnātur: ab ipsō
(234)  colligit ōs rabiem solitaeque cupīdine caedis
(235)  vertitur in pecudēs et nunc quoque sanguine gaudet.
(236)  in villōs abeunt vestēs, in crūra lacertī:
(237)  fit lupus et veteris servat vestīgia fōrmae;
(238)  cānitiēs eadem est, eadem violentia vultūs,
(239)  īdem oculī lūcent, eadem feritātis imāgō est.
(240)  occidit ūna domus, sed nōn domus ūna perīre
(241)  digna fuit: quā terra patet, fera rēgnat Erīnȳs.
(242)  in facinus jūrāsse putēs! dent ōcius omnēs,
(243)  quās meruēre patī, (sīc stat sententia) poenās.
(244)  dicta Jovis pars vōce probant stimulōsque frementī
(245)  adiciunt, aliī partēs adsēnsibus inplent.
(246)  est tamen hūmānī generis jactūra dolōrī
(247)  omnibus, et quae sit terrae mortālibus orbae
(248)  fōrma futūra rogant, quis sit lātūrus in ārās
(249)  tūra, ferīsne paret populandās trādere terrās.
(250)  tālia quaerentēs (sibi enim fore cētera cūrae)
(251)  rēx superum trepidāre vetat subolemque priōrī
(252)  dissimilem populō prōmittit orīgine mīrā.
(253)  jamque erat in tōtās sparsūrus fulmina terrās;
(254)  sed timuit, nē forte sacer tot ab ignibus aethēr
(255)  conciperet flammās longusque ārdēsceret axis:
(256)  esse quoque in fātīs reminīscitur, adfore tempus,
(257)  quō mare, quō tellūs correptaque rēgia caelī
(258)  ārdeat et mundī mōlēs obsessa labōret.
(259)  tēla repōnuntur manibus fabricāta cyclōpum;
(260)  poena placet dīversa, genus mortāle sub undīs
(261)  perdere et ex omnī nimbōs dēmittere caelō.
(262)  prōtinus Aeoliīs Aquilōnem claudit in antrīs
(263)  et quaecumque fugant inductās flāmina nūbēs
(264)  ēmittitque notum. madidīs Notus ēvolat ālīs,
(265)  terribilem piceā tēctus cālīgine vultum;
(266)  barba gravis nimbīs, cānīs fluit unda capillīs;
(267)  fronte sedent nebulae, rōrant pennaeque sinūsque.
(268)  utque manū lātē pendentia nūbila pressit,
(269)  fit fragor: hinc dēnsī funduntur ab aethere nimbī;
(270)  nūntia Jūnōnis variōs indūta colōrēs
(271)  concipit īris aquās alimentaque nūbibus adfert.
(272)  sternuntur segetēs et dēplōrāta colōnīs
(273)  vōta jacent, longīque perit labor inritus annī.
(274)  nec caelō contenta suō est Jovis īra, sed illum
(275)  caeruleus frāter juvat auxiliāribus undīs.
(276)  convocat hic amnēs: quī postquam tēcta tyrannī
(277)  intrāvēre suī, nōn est hortāmine longō
(278)  nunc ait ūtendum; vīrēs effundite vestrās:
(279)  sīc opus est! aperīte domōs ac mōle remōtā
(280)  flūminibus vestrīs tōtās inmittite habēnās!
(281)  jusserat; hī redeunt ac fontibus ōra relaxant
(282)  et dēfrēnātō volvuntur in aequora cursū.
(283)  ipse tridente suō terram percussit, at illa
(284)  intremuit mōtūque viās patefēcit aquārum.
(285)  exspatiāta ruunt per apertōs flūmina campōs
(286)  cumque satīs arbusta simul pecudēsque virōsque
(287)  tēctaque cumque suīs rapiunt penetrālia sacrīs.
(288)  sī qua domus mānsit potuitque resistere tantō
(289)  indējecta malō, culmen tamen altior hujus
(290)  unda tegit, pressaeque latent sub gurgite turrēs.
(291)  jamque mare et tellūs nūllum discrīmen habēbant:
(292)  omnia pontus erant, dērant quoque lītora pontō.
(293)  occupat hic collem, cumbā sedet alter aduncā
(294)  et dūcit rēmōs illīc, ubi nūper arārat:
(295)  ille suprā segetēs aut mersae culmina vīllae
(296)  nāvigat, hic summā piscem dēprēndit in ulmō.
(297)  fīgitur in viridī, sī fors tulit, ancora prātō,
(298)  aut subjecta terunt curvae vīnēta carīnae;
(299)  et, modo quā gracilēs grāmen carpsēre capellae,
(300)  nunc ibi dēfōrmēs pōnunt sua corpora phōcae.
(301)  mīrantur sub aquā lūcōs urbēsque domōsque
(302)  nēreides, silvāsque tenent delphīnes et altīs
(303)  incursant rāmīs agitātaque rōbora pulsant.
(304)  nat lupus inter ovēs, fulvōs vehit unda leōnēs,
(305)  unda vehit tigrēs; nec vīrēs fulminis aprō,
(306)  crūra nec ablātō prōsunt vēlōcia cervō,
(307)  quaesītīsque diū terrīs, ubi sistere possit,
(308)  in mare lassātīs volucris vaga dēcidit ālīs.
(309)  obruerat tumulōs inmēnsa licentia pontī,
(310)  pulsābantque novī montāna cacūmina flūctūs.
(311)  maxima pars undā rapitur; quibus unda pepercit,
(312)  illōs longa domant inopī jējūnia vīctū.
(313)  sēparat Āoniōs Oetaeīs Phōcis ab arvīs,
(314)  terra ferāx, dum terra fuit, sed tempore in illō
(315)  pars maris et lātus subitārum campus aquārum.
(316)  mōns ibi verticibus petit arduus astra duōbus,
(317)  nōmine Parnāsos, superantque cacūmina nūbēs.
(318)  hīc ubi Deucaliōn (nam cētera tēxerat aequor)
(319)  cum cōnsorte torī parvā rate vectus adhaesit,
(320)  Cōrycidas nymphās et nūmina montis adōrant
(321)  fātidicamque themin, quae tunc ōrācla tenēbat:
(322)  nōn illō melior quisquam nec amantior aequī
(323)  vir fuit aut illā metuentior ūlla deōrum.
(324)  Juppiter ut liquidīs stāgnāre palūdibus orbem
(325)  et superesse virum dē tot modo mīlibus ūnum,
(326)  et superesse videt dē tot modo mīlibus ūnam,
(327)  innocuōs ambō, cultōrēs nūminis ambō,
(328)  nūbila disjēcit nimbīsque aquilōne remōtīs
(329)  et caelō terrās ostendit et aethera terrīs.
(330)  nec maris īra manet, positōque tricuspide tēlō
(331)  mulcet aquās rēctor pelagī suprāque profundum
(332)  exstantem atque umerōs innātō mūrice tēctum
(333)  caeruleum Trītōna vocat conchaeque sonantī
(334)  īnspīrāre jubet flūctūsque et flūmina signō
(335)  jam revocāre datō: cava būcina sūmitur illī,
(336)  tortilis in lātum quae turbine crēscit ab īmō,
(337)  būcina, quae mediō concēpit ubi āera pontō,
(338)  lītora vōce replet sub utrōque jacentia phoebō;
(339)  tum quoque, ut ōra deī madidā rōrantia barbā
(340)  contigit et cecinit jussōs īnflāta receptūs,
(341)  omnibus audīta est tellūris et aequoris undīs,
(342)  et quibus est undīs audīta, coercuit omnēs.
(343)  jam mare lītus habet, plēnōs capit alveus amnēs,
(344)  flūmina subsīdunt collēsque exīre videntur;
(345)  surgit humus, crēscunt loca dēcrēscentibus undīs,
(346)  postque diem longam nūdāta cacūmina silvae
(347)  ostendunt līmumque tenent in fronde relictum
(348)  redditus orbis erat; quem postquam vīdit inānem
(349)  et dēsōlātās agere alta silentia terrās,
(350)  Deucaliōn lacrimīs ita Pyrrham adfātur obortīs:
(351)  'ō soror, ō conjūnx, ō fēmina sōla superstes,
(352)  quam commūne mihī genus et patruēlis orīgō,
(353)  deinde torus jūnxit, nunc ipsa perīcula jungunt,
(354)  terrārum, quāscumque vident occāsus et ortus,
(355)  nōs duo turba sumus; possēdit cētera pontus.
(356)  haec quoque adhūc vītae nōn est fīdūcia nostrae
(357)  certa satis; terrent etiamnum nūbila mentem.
(358)  quis tibi, sī sine mē fātīs ērepta fuissēs,
(359)  nunc animus, miseranda, foret? quō sōla timōrem
(360)  ferre modō possēs? quō cōnsōlante dolērēs!
(361)  namque ego (crēde mihī), sī tē quoque pontus habēret,
(362)  tē sequerer, conjūnx, et mē quoque pontus habēret.
(363)  ō utinam possim populōs reparāre paternīs
(364)  artibus atque animās fōrmātae īnfundere terrae!
(365)  nunc genus in nōbīs restat mortāle duōbus.
(366)  sīc vīsum superīs: hominumque exempla manēmus.'
(367)  dīxerat, et flēbant: placuit caeleste precārī
(368)  nūmen et auxilium per sacrās quaerere sortēs.
(369)  nūlla mora est: adeunt pariter cēphēsidas undās,
(370)  ut nōndum liquidās, sīc jam vada nōta secantēs.
(371)  inde ubi lībātōs inrōrāvēre liquōrēs
(372)  vestibus et capitī, flectunt vestīgia sānctae
(373)  ad dēlūbra deae, quōrum fastīgia turpī
(374)  pallēbant muscō stābantque sine ignibus ārae.
(375)  ut templī tetigēre gradūs, prōcumbit uterque
(376)  prōnus humī gelidōque pavēns dedit ōscula saxō
(377)  atque 'ita sī precibus' dīxērunt 'nūmina jūstīs
(378)  victa remollēscunt, sī flectitur īra deōrum,
(379)  dīc, themi, quā generis damnum reparābile nostrī
(380)  arte sit, et mersīs fer opem, mītissima, rēbus!'
(381)  mōta dea est sortemque dedit: dis'cēdite templō
(382)  et vēlāte caput cīnctāsque resolvite vestēs
(383)  ossaque post tergum magnae jactāte parentis!'
(384)  obstupuēre diū: rumpitque silentia vōce
(385)  Pyrrha prior jussīsque deae pārēre recūsat,
(386)  detque sibī veniam pavidō rogat ōre pavetque
(387)  laedere jactātīs māternās ossibus umbrās.
(388)  intereā repetunt caecīs obscūra latebrīs
(389)  verba datae sortis sēcum inter sēque volūtant.
(390)  inde Promēthīdēs placidīs Epimēthida dictīs
(391)  mulcet et 'aut fallāx' ait 'est sollertia nōbīs,
(392)  aut (pia sunt nūllumque nefās ōrācula suādent!)
(393)  magna parēns terra est: lapidēs in corpore terrae
(394)  ossa reor dīcī; jacere hōs post terga jubēmur.'
(395)  conjugis auguriō quamquam Tītānia mōta est,
(396)  spēs tamen in dubiō est: adeō caelestibus ambō
(397)  diffīdunt monitīs; sed quid temptāre nocēbit?
(398)  discēdunt: vēlantque caput tunicāsque recingunt
(399)  et jussōs lapidēs sua post vestīgia mittunt.
(400)  saxa (quis hoc crēdat, nisi sit prō teste vetustās?)
(401)  pōnere dūritiem coepēre suumque rigōrem
(402)  mollīrīque morā mollītaque dūcere fōrmam.
(403)  mox ubi crēvērunt nātūraque mītior illīs
(404)  contigit, ut quaedam, sīc nōn manifēsta vidērī
(405)  fōrma potest hominis, sed utī dē marmore coepta
(406)  nōn exācta satis rudibusque simillima signīs,
(407)  quae tamen ex illīs aliquō pars ūmida sūcō
(408)  et terrēna fuit, versa est in corporis ūsum;
(409)  quod solidum est flectīque nequit, mūtātur in ossa,
(410)  quae modo vēna fuit, sub eōdem nōmine mānsit,
(411)  inque brevī spatiō superōrum nūmine saxa
(412)  missa virī manibus faciem trāxēre virōrum
(413)  et dē fēmineō reparāta est fēmina jactū.
(414)  inde genus dūrum sumus experiēnsque labōrum
(415)  et documenta damus quā sīmus orīgine nātī.
(416)  cētera dīversīs tellūs animālia fōrmīs
(417)  sponte suā peperit, postquam vetus ūmor ab igne
(418)  percaluit sōlis, caenumque ūdaeque palūdēs
(419)  intumuēre aestū, fēcundaque sēmina rērum
(420)  vīvācī nūtrīta solō ceu mātris in alvō
(421)  crēvērunt faciemque aliquam cēpēre morandō.
(422)  sīc ubi dēseruit madidōs septemfluus agrōs
(423)  Nīlus et antīquō sua flūmina reddidit alveō
(424)  aetheriōque recēns exārsit sīdere līmus,
(425)  plūrima cultōrēs versīs animālia glaebīs
(426)  inveniunt et in hīs quaedam modo coepta per ipsum
(427)  nāscendī spatium, quaedam inperfecta suīsque
(428)  trunca vident numerīs, et eōdem in corpore saepe
(429)  altera pars vīvit, rudis est pars altera tellūs.
(430)  quippe ubi temperiem sūmpsēre ūmorque calorque,
(431)  concipiunt, et ab hīs oriuntur cūncta duōbus,
(432)  cumque sit ignis aquae pugnāx, vapor ūmidus omnēs
(433)  rēs creat, et discors concordia fētibus apta est.
(434)  ergō ubi dīluviō tellūs lutulenta recentī
(435)  sōlibus aetheriīs altōque recanduit aestū,
(436)  ēdidit innumerās speciēs; partimque figūrās
(437)  rettulit antīquās, partim nova mōnstra creāvit.
(438)  illa quidem nōllet, sed tē quoque, maxime pȳthōn,
(439)  tum genuit, populīsque novīs, incognita serpēns,
(440)  terror erās: tantum spatiī dē monte tenēbās.
(441)  hunc deus arcitenēns, numquam lētālibus armīs
(442)  ante nisi in dammīs capreīsque fugācibus ūsus,
(443)  mīlle gravem tēlīs exhaustā paene pharetrā
(444)  perdidit effūsō per vulnera nigra venēnō.
(445)  nēve operis fāmam posset dēlēre vetustās,
(446)  īnstituit sacrōs celebrī certāmine lūdōs,
(447)  pȳthia perdomitae serpentis nōmine dictōs.
(448)  hīc juvenum quīcumque manū pedibusve rotāve
(449)  vīcerat, aesculeae capiēbat frondis honōrem.
(450)  nōndum laurus erat, longōque decentia crīne
(451)  tempora cingēbat dē quālibet arbore phoebus.
(452)  Prīmus Amor Phoebī Daphnē Pēnēia, quem nōn
(453)  fors ignāra dedit, sed saeva Cupīdinis īra,
(454)  Dēlius hunc nūper, victā serpente superbus,
(455)  vīderat adductō flectentem cornua nervō
(456)  'quid'que 'tibī, lascīve puer, cum fortibus armīs?'
(457)  dīxerat: 'ista decent umerōs gestāmina nostrōs,
(458)  quī dare certa ferae, dare vulnera possumus hostī,
(459)  quī modo pestiferō tot jūgera ventre prementem
(460)  strāvimus innumerīs tumidum pȳthōna sagittīs.
(461)  tū face nescio quōs estō contentus amōrēs
(462)  inrītāre tuā, nec laudēs adsere nostrās!'
(463)  fīlius huic Veneris 'fīgat tuus omnia, Phoebe,
(464)  tē meus arcus' ait; 'quantōque animālia cēdunt
(465)  cūncta deō, tantō minor est tua glōria nostrā.'
(466)  dīxit et ēlīsō percussīs āere pennīs
(467)  inpiger umbrōsā Parnāsī cōnstitit arce
(468)  ēque sagittiferā prōmpsit duo tēla pharetrā
(469)  dīversōrum operum: fugat hoc, facit illud amōrem;
(470)  quod facit, aurātum est et cuspide fulget acūtā,
(471)  quod fugat, obtūsum est et habet sub harundine plumbum.
(472)  hoc deus in nymphā Pēnēide fīxit, at illō
(473)  laesit Apollineās trājecta per ossa medullās;
(474)  prōtinus alter amat, fugit altera nōmen amantis
(475)  silvārum latebrīs captīvārumque ferārum
(476)  exuviīs gaudēns innūptaeque aemula phoebēs:
(477)  vitta coercēbat positōs sine lēge capillōs.
(478)  multī illam petiēre, illa āversāta petentēs
(479)  inpatiēns expersque virī nemora āvia lūstrat
(480)  nec, quid hymēn, quid amor, quid sint cōnūbia cūrat.
(481)  saepe pater dīxit: 'generum mihi, fīlia, dēbēs,'
(482)  saepe pater dīxit: 'dēbēs mihi, nāta, nepōtēs;'
(483)  illa velut crīmen taedās exōsa jugālēs
(484)  pulchra verēcundō suffūderat ōra rubōre
(485)  inque patris blandīs haerēns cervīce lacertīs
(486)  'dā mihi perpetuā, genitor cārissime,' dīxit
(487)  'virginitāte fruī! dedit hoc pater ante Diānae.'
(488)  ille quidem obsequitur, sed tē decor iste quod optās
(489)  esse vetat, vōtōque tuō tua fōrma repugnat:
(490)  Phoebus amat vīsaeque cupit cōnūbia Daphnēs,
(491)  quodque cupit, spērat, suaque illum ōrācula fallunt,
(492)  utque levēs stipulae dēmptīs adolentur aristīs,
(493)  ut facibus saepēs ārdent, quās forte viātor
(494)  vel nimis admōvit vel jam sub lūce relīquit,
(495)  sīc deus in flammās abiit, sīc pectore tōtō
(496)  ūritur et sterilem spērandō nūtrit amōrem.
(497)  spectat inōrnātōs collō pendēre capillōs
(498)  et quid, sī cōmantur? ait. videt igne micantēs
(499)  sīderibus similēs oculōs, videt ōscula, quae nōn
(500)  est vīdisse satis; laudat digitōsque manūsque
(501)  bracchiaque et nūdōs mediā plūs parte lacertōs;
(502)  sī qua latent, meliōra putat. fugit ōcior aurā
(503)  illa levī neque ad haec revocantis verba resistit:
(504)  'nympha, precor, pēnēi, manē! nōn īnsequor hostis;
(505)  nympha, manē! sīc agna lupum, sīc cerva leōnem,
(506)  sīc aquilam pennā fugiunt trepidante columbae,
(507)  hostēs quaeque suōs: Amor est mihi causa sequendī!
(508)  mē miserum! nē prōna cadās indignave laedī
(509)  crūra notent sentēs et sim tibi causa dolōris!
(510)  aspera, quā properās, loca sunt: moderātius, ōrō,
(511)  curre fugamque inhibē, moderātius īnsequar ipse.
(512)  cui placeās, inquīre tamen: nōn incola montis,
(513)  nōn ego sum pāstor, nōn hīc armenta gregēsque
(514)  horridus observō. nescīs, temerāria, nescīs,
(515)  quem fugiās, ideōque fugis: mihi Delphica tellūs
(516)  et claros et Tenedos Patarēaque rēgia servit;
(517)  Juppiter est genitor; per mē, quod eritque fuitque
(518)  estque, patet; per mē concordant carmina nervīs.
(519)  certa quidem nostra est, nostrā tamen ūna sagittā
(520)  certior, in vacuō quae vulnera pectore fēcit!
(521)  inventum medicīna meum est, opiferque per orbem
(522)  dīcor, et herbārum subjecta potentia nōbīs.
(523)  ei mihi, quod nūllīs Amor est sānābilis herbīs
(524)  nec prōsunt dominō, quae prōsunt omnibus, artēs!'
(525)  plūra locūtūrum timidō Pēnēia cursū
(526)  fūgit cumque ipsō verba inperfecta relīquit,
(527)  tum quoque vīsa decēns; nūdābant corpora ventī,
(528)  obviaque adversās vibrābant flāmina vestēs,
(529)  et levis inpulsōs retrō dabat aura capillōs,
(530)  auctaque fōrma fugā est. sed enim nōn sustinet ultrā
(531)  perdere blanditiās juvenis deus, utque monēbat
(532)  ipse amor, admissō sequitur vestīgia passū.
(533)  ut canis in vacuō leporem cum Gallicus arvō
(534)  vīdit, et hic praedam pedibus petit, ille salūtem;
(535)  alter inhaesūrō similis jam jamque tenēre
(536)  spērat et extentō stringit vestīgia rōstrō,
(537)  alter in ambiguō est, an sit conprēnsus, et ipsīs
(538)  morsibus ēripitur tangentiaque ōra relinquit:
(539)  sīc deus et virgō est hic spē celer, illa timōre.
(540)  quī tamen īnsequitur pennīs adjūtus amōris,
(541)  ōcior est requiemque negat tergōque fugācis
(542)  inminet et crīnem sparsum cervīcibus adflat.
(543)  vīribus absūmptīs expalluit illa citaeque
(544)  victa labōre fugae spectāns Pēnēidas undās
(545)  'fer, pater, inquit opem! sī flūmina nūmen habētis,
(546)  quā nimium placuī, mūtandō perde figūram!'
(547)  [quae facit ut laedar mūtandō perde figūram.]
(548)  vix prece fīnītā torpor gravis occupat artūs,
(549)  mollia cinguntur tenuī praecordia librō,
(550)  in frondem crīnēs, in rāmōs bracchia crēscunt,
(551)  pēs modo tam vēlōx pigrīs rādīcibus haeret,
(552)  ōra cacūmen habet: remanet nitor ūnus in illā.
(553)  hanc quoque Phoebus amat positāque in stīpite dextrā
(554)  sentit adhūc trepidāre novō sub cortice pectus
(555)  conplexusque suīs rāmōs ut membra lacertīs
(556)  ōscula dat lignō; refugit tamen ōscula lignum.
(557)  cui deus 'at, quoniam conjūnx mea nōn potes esse,
(558)  arbor eris certē' dīxit 'mea! semper habēbunt
(559)  tē coma, tē citharae, tē nostrae, laure, pharetrae;
(560)  tū ducibus Latiīs aderis, cum laeta triumphum
(561)  vōx canet et vīsent longās Capitōlia pompās;
(562)  postibus Augustīs eadem fīdissima cūstōs
(563)  ante forēs stābis mediamque tuēbere quercum,
(564)  utque meum intōnsīs caput est juvenāle capillīs,
(565)  tū quoque perpetuōs semper gere frondis honōrēs!'
(566)  fīnierat paeān: factīs modo laurea rāmīs
(567)  adnuit utque caput vīsa est agitāsse cacūmen.
(568)  est nemus haemoniae, praerupta quod undique claudit
(569)  silva: vocant Tempē; per quae Pēnēos ab īmō
(570)  effūsus Pindō spūmōsīs volvitur undīs
(571)  dējectūque gravī tenuēs agitantia fūmōs
(572)  nūbila condūcit summīsque adspergine silvīs
(573)  inpluit et sonitū plūs quam vīcīna fatīgat:
(574)  haec domus, haec sēdēs, haec sunt penetrālia magnī
(575)  amnis, in hīs residēns factō dē cautibus antrō,
(576)  undīs jūra dabat nymphīsque colentibus undās.
(577)  conveniunt illūc populāria flūmina prīmum,
(578)  nescia, grātentur cōnsōlenturne parentem,
(579)  pōpulifer Sperchīos et inrequiētus Enīpeus
(580)  Āpidanosque senex lēnisque Amphrȳsos et Aeās,
(581)  moxque amnēs aliī, quī, quā tulit inpetus illōs,
(582)  in mare dēdūcunt fessās errōribus undās.
(583)  Īnachus ūnus abest īmōque reconditus antrō
(584)  flētibus auget aquās nātamque miserrimus Īō
(585)  lūget ut āmissam: nescit, vītāne fruātur
(586)  an sit apud mānēs; sed quam nōn invenit usquam,
(587)  esse putat nusquam atque animō pejōra verētur.
(588)  vīderat ā patriō redeuntem Juppiter illam
(589)  flūmine et 'ō virgō Jove digna tuōque beātum
(590)  nescio quem factūra torō, pete' dīxerat 'umbrās
(591)  altōrum nemorum' (et nemorum mōnstrāverat umbrās)
(592)  'dum calet, et mediō sōl est altissimus orbe!
(593)  quodsī sōla timēs latebrās intrāre ferārum,
(594)  praeside tūta deō nemorum sēcrēta subībis,
(595)  nec dē plēbe deō, sed quī caelestia magnā
(596)  scēptra manū teneō, sed quī vaga fulmina mittō.
(597)  nē fuge mē!' fugiēbat enim. jam pāscua Lernae
(598)  cōnsitaque arboribus Lyrcēa relīquerat arva,
(599)  cum deus inductā lātās cālīgine terrās
(600)  occuluit tenuitque fugam rapuitque pudōrem.
(601)  intereā mediōs Jūnō dēspexit in Argōs
(602)  et noctis faciem nebulās fēcisse volucrēs
(603)  sub nitidō mīrāta diē, nōn flūminis illās
(604)  esse, nec ūmentī sēnsit tellūre remittī;
(605)  atque suus conjūnx ubi sit circumspicit, ut quae
(606)  dēprēnsī totiēns jam nōsset fūrta marītī.
(607)  quem postquam caelō nōn repperit, 'aut ego fallor
(608)  aut ego laedor' ait, dēlāpsaque ab aethere summō
(609)  cōnstitit in terrīs nebulāsque recēdere jussit.
(610)  conjugis adventum praesēnserat inque nitentem
(611)  Īnachidos vultūs mūtāverat ille juvencam;
(612)  bōs quoque fōrmōsa est. speciem Sāturnia vaccae,
(613)  quamquam invīta, probat nec nōn, et cujus et unde
(614)  quōve sit armentō, vērī quasi nescia quaerit.
(615)  Juppiter ē terrā genitam mentītur, ut auctor
(616)  dēsinat inquīrī: petit hanc Sāturnia mūnus.
(617)  quid faciat? crūdēle suōs addīcere amōrēs,
(618)  nōn dare suspectum est: pudor est, quī suādeat illinc,
(619)  hinc dissuādet amor. victus pudor esset amōre,
(620)  sed leve sī mūnus sociae generisque torīque
(621)  vacca negārētur, poterat nōn vacca vidērī!
(622)  paelice dōnātā nōn prōtinus exuit omnem
(623)  dīva metum timuitque Jovem et fuit ānxia fūrtī,
(624)  dōnec Arestoridae servandam trādidit Argō.
(625)  centum lūminibus cīnctum caput Argus habēbat
(626)  inde suīs vicibus capiēbant bīna quiētem,
(627)  cētera servābant atque in statiōne manēbant.
(628)  cōnstiterat quōcumque modō, spectābat ad Īō,
(629)  ante oculōs Īō, quamvīs āversus, habēbat.
(630)  lūce sinit pāscī; cum sōl tellūre sub altā est,
(631)  claudit et indignō circumdat vincula collō.
(632)  frondibus arboreīs et amārā pāscitur herbā.
(633)  prōque torō terrae nōn semper grāmen habentī
(634)  incubat īnfēlīx līmōsaque flūmina pōtat.
(635)  illa etiam supplex Argō cum bracchia vellet
(636)  tendere, nōn habuit, quae bracchia tenderet Argō,
(637)  cōnātōque querī mūgītūs ēdidit ōre
(638)  pertimuitque sonōs propriāque exterrita vōce est.
(639)  vēnit et ad rīpās, ubi lūdere saepe solēbat,
(640)  Īnachidas: rictūs novaque ut cōnspexit in undā
(641)  cornua, pertimuit sēque exsternāta refūgit.
(642)  Nāides ignōrant, ignōrat et Īnachus ipse,
(643)  quae sit; at illa patrem sequitur sequiturque sorōrēs
(644)  et patitur tangī sēque admīrantibus offert.
(645)  dēcerptās senior porrēxerat Īnachus herbās:
(646)  illa manūs lambit patriīsque dat ōscula palmīs
(647)  nec retinet lacrimās et, sī modo verba sequantur,
(648)  ōret opem nōmenque suum cāsūsque loquātur;
(649)  littera prō verbīs, quam pēs in pulvere dūxit,
(650)  corporis indicium mūtātī trīste perēgit.
(651)  'mē miserum!' exclāmat pater Īnachus inque gementis
(652)  cornibus et niveā pendēns cervīce juvencae
(653)  'mē miserum! ingeminat; tūne es quaesīta per omnēs
(654)  nāta mihī terrās? tū nōn inventa repertā
(655)  lūctus erās levior! reticēs nec mūtua nostrīs
(656)  dicta refers, altō tantum suspīria dūcis
(657)  pectore, quodque ūnum potes, ad mea verba remūgīs!
(658)  at tibi ego ignārus thalamōs taedāsque parābam,
(659)  spēsque fuit generī mihi prīma, secunda nepōtum.
(660)  dē grege nunc tibi vir, nunc dē grege nātus habendus.
(661)  nec fīnīre licet tantōs mihi morte dolōrēs;
(662)  sed nocet esse deum, praeclūsaque jānua lētī
(663)  aeternum nostrōs lūctūs extendit in aevum.'
(664)  tālia maerentem stēllātus submovet Argus
(665)  ēreptamque patrī dīversa in pāscua nātam
(666)  abstrahit. ipse procul montis sublīme cacūmen
(667)  occupat, unde sedēns partēs speculātur in omnēs.
(668)  nec superum rēctor mala tanta Phorōnidos ultrā
(669)  ferre potest nātumque vocat, quem lūcida partū
(670)  Plēias ēnīxa est lētōque det imperat Argum.
(671)  parva mora est ālās pedibus virgamque potentī
(672)  somniferam sūmpsisse manū tegumenque capillīs.
(673)  haec ubi disposuit, patriā Jove nātus ab arce
(674)  dēsilit in terrās; illīc tegumenque remōvit
(675)  et posuit pennās, tantummodo virga retenta est:
(676)  hāc agit, ut pāstor, per dēvia rūra capellās
(677)  dum venit abductās, et strūctīs cantat avēnīs.
(678)  vōce novā captus cūstōs Jūnōnius 'at tū,
(679)  quisquis es, hōc poterās mēcum cōnsīdere saxō,'
(680)  Argus ait; 'neque enim pecorī fēcundior ūllō
(681)  herba locō est, aptamque vidēs pāstōribus umbram.'
(682)  sēdit Atlantiadēs et euntem multa loquendō
(683)  dētinuit sermōne diem jūnctīsque canendō
(684)  vincere harundinibus servantia lūmina temptat.
(685)  ille tamen pugnat mollēs ēvincere somnōs
(686)  et, quamvīs sopor est oculōrum parte receptus,
(687)  parte tamen vigilat. quaerit quoque (namque reperta
(688)  fistula nūper erat), quā sit ratiōne reperta.
(689)  tum deus 'Arcadiae gelidīs sub montibus' inquit
(690)  'inter hamādryadas celeberrima nōnācrīnās
(691)  nāias ūna fuit: nymphae Sȳringa vocābant.
(692)  nōn semel et satyrōs ēlūserat illa sequentēs
(693)  et quōscumque deōs umbrōsaque silva ferāxque
(694)  rūs habet. Ortygiam studiīs ipsāque colēbat
(695)  virginitāte deam; rītū quoque cīncta Diānae
(696)  falleret et posset crēdī Lātōnia, sī nōn
(697)  corneus huic arcus, sī nōn foret aureus illī;
(698)  sīc quoque fallēbat. redeuntem colle Lycaeō
(699)  Pān videt hanc pīnūque caput praecīnctus acūtā
(700)  tālia verba refert;' restābat verba referre
(701)  et precibus sprētīs fūgisse per āvia nympham,
(702)  dōnec harēnōsī placidum Lādōnis ad amnem
(703)  vēnerit; hīc illam cursum inpedientibus undīs
(704)  ut sē mūtārent liquidās ōrāsse sorōrēs,
(705)  Pānaque cum prēnsam sibi jam Sȳringa putāret,
(706)  corpore prō nymphae calamōs tenuisse palūstrēs,
(707)  dumque ibi suspīrat, mōtōs in harundine ventōs
(708)  effēcisse sonum tenuem similemque querentī.
(709)  arte novā vōcisque deum dulcēdine captum
(710)  'hoc mihi colloquium tēcum' dīxisse 'manēbit,'
(711)  atque ita disparibus calamīs conpāgine cērae
(712)  inter sē jūnctīs nōmen tenuisse puellae.
(713)  tālia dictūrus vīdit Cyllēnius omnēs
(714)  subcubuisse oculōs adopertaque lūmina somnō;
(715)  supprimit extemplō vōcem firmatque sopōrem
(716)  languida permulcēns medicātā lūmina virgā.
(717)  nec mora, falcātō nūtantem vulnerat ēnse,
(718)  quā collō est cōnfīne caput, saxōque cruentum
(719)  dēicit et maculat praeruptam sanguine rūpem.
(720)  Arge, jacēs, quodque in tot lūmina lūmen habēbās,
(721)  exstīnctum est, centumque oculōs nox occupat ūna.
(722)  excipit hōs volucrisque suae Sāturnia pennīs
(723)  collocat et gemmīs caudam stēllantibus inplet.
(724)  prōtinus exārsit nec tempora distulit īrae
(725)  horriferamque oculīs animōque objēcit Erīnyn
(726)  paelicis Argolicae stimulōsque in pectore caecōs
(727)  condidit et profugam per tōtum exercuit orbem.
(728)  ultimus inmēnsō restābās, Nīle, labōrī;
(729)  quem simulac tetigit, positīsque in margine rīpae
(730)  prōcubuit genibus resupīnōque ardua collō,
(731)  quōs potuit sōlōs, tollēns ad sīdera vultūs
(732)  et gemitū et lacrimīs et lūctisonō mūgītū
(733)  cum Jove vīsa querī fīnemque ōrāre malōrum.
(734)  conjugis ille suae conplexus colla lacertīs,
(735)  fīniat ut poenās tandem, rogat 'in'que 'futūrum
(736)  pōne metūs' inquit: 'numquam tibi causa dolōris
(737)  haec erit,' et Stygiās jubet hoc audīre palūdēs.
(738)  ut lēnīta dea est, vultūs capit illa priōrēs
(739)  fitque, quod ante fuit: fugiunt ē corpore saetae,
(740)  cornua dēcrēscunt, fit lūminis artior orbis,
(741)  contrahitur rictus, redeunt umerīque manūsque,
(742)  ungulaque in quīnōs dīlāpsa absūmitur unguēs:
(743)  dē bove nīl superest fōrmae nisi candor in illā.
(744)  officiōque pedum nymphē contenta duōrum
(745)  ērigitur metuitque loquī, nē mōre juvencae
(746)  mūgiat, et timidē verba intermissa retemptat.
(747)  nunc dea līnigerā colitur celeberrima turbā.
(748)  nunc Epaphus magnī genitus dē sēmine tandem
(749)  crēditur esse Jovis perque urbēs jūncta parentī
(750)  templa tenet. fuit huic animīs aequālis et annīs
(751)  Sōle satus Phaethōn, quem quondam magna loquentem
(752)  nec sibi cēdentem Phoebōque parente superbum
(753)  nōn tulit Īnachidēs 'mātrī'que ait 'omnia dēmēns
(754)  crēdis et es tumidus genitōris imāgine falsī.'
(755)  ērubuit Phaethōn īramque pudōre repressit
(756)  et tulit ad Clymenēn Epaphī convīcia mātrem
(757)  'quō'que 'magis doleās, genetrīx' ait, 'ille ego līber,
(758)  ille ferōx tacuī! pudet haec opprobria nōbīs
(759)  et dīcī potuisse et nōn potuisse refellī.
(760)  at tū, sī modo sum caelestī stirpe creātus,
(761)  ēde notam tantī generis mēque adsere caelō!'
(762)  dīxit et inplicuit māternō bracchia collō
(763)  perque suum Meropisque caput taedāsque sorōrum
(764)  trāderet ōrāvit vērī sibi Signa parentis.
(765)  ambiguum Clymenē precibus Phaethontis an īrā
(766)  mōta magis dictī sibi crīminis utraque caelō
(767)  bracchia porrēxit spectānsque ad lūmina sōlis
(768)  'per jubar hoc' inquit 'radiīs īnsigne coruscīs,
(769)  nāte, tibī jūrō, quod nōs auditque videtque,
(770)  hōc tē, quem spectās, hōc tē, quī temperat orbem,
(771)  Sōle satum; sī fīcta loquor, neget ipse videndum
(772)  sē mihi, sitque oculīs lūx ista novissima nostrīs!
(773)  nec longus labor est patriōs tibi nōsse penātēs.
(774)  unde oritur, domus est terrae contermina nostrae:
(775)  sī modo fert animus, gradere et scītābere ab ipsō!'
(776)  ēmicat extemplō laetus post tālia mātris
(777)  dicta suae Phaethōn et concipit aethera mente
(778)  Aethiopasque suōs positōsque sub ignibus Indōs
(779)  sīdereīs trānsit patriōsque adit inpiger ortūs.
