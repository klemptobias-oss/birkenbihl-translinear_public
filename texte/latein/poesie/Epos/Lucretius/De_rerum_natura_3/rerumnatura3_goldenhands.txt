(1)  Ō tenebrīs tantīs tam clārum extollere lūmen
(2)  quī prīmus potuistī inlūstrāns commoda vītae,
(3)  tē sequor, ō Grāiae gentis decus, inque tuīs nunc
(4)  ficta pedum pōnō pressīs vestīgia signīs,
(5)  nōn ita certandī cupidus quam propter amōrem
(6)  quod tē imitārī aveō; quid enim contendat hirundō
(7)  cycnīs, aut quid nam tremulīs facere artubus haedī
(8)  cōnsimile in cursū possint et fortis equī vīs?
(9)  tū, pater, es rērum inventor, tū patria nōbīs
(10)  suppeditās praecepta, tuīsque ex, inclute, chartīs,
(11)  flōriferīs ut apēs in saltibus omnia lībant,
(12)  omnia nōs itidem dēpāscimur aurea dicta,
(13)  aurea, perpetuā semper dignissima vītā.
(14)  nam simul ac ratiō tua coepit vōciferārī
(15)  nātūram rērum dīvīnā mente coorta
(16)  diffugiunt animī terrōrēs, moenia mundī
(17)  discēdunt. tōtum videō per ināne gerī rēs.
(18)  appāret dīvum nūmen sēdēsque quiētae,
(19)  quās neque concutiunt ventī nec nūbila nimbīs
(20)  aspergunt neque nix ācrī concrēta pruīnā
(21)  cāna cadēns violat semperque innūbilus aethēr
(22)  integit et largē diffūsō lūmine rīdet:
(23)  omnia suppeditat porrō nātūra neque ūlla
(24)  rēs animī pācem dēlībat tempore in ūllō.
(25)  at contrā nusquam appārent Acherūsia templa,
(26)  nec tellūs obstat quīn omnia dispiciantur,
(27)  sub pedibus quae cumque īnfrā per ināne geruntur.
(28)  hīs ibi mē rēbus quaedam dīvīna voluptās
(29)  percipit atque horror, quod sīc nātūra tuā vī
(30)  tam manifēsta patēns ex omnī parte retēcta est.
(31)  Et quoniam docuī, cūnctārum exōrdia rērum
(32)  quālia sint et quam variīs distantia fōrmīs
(33)  sponte suā volitent aeternō percita mōtū,
(34)  quōve modō possint rēs ex hīs quaeque creārī,
(35)  hāsce secundum rēs animī nātūra vidētur
(36)  atque animae clāranda meīs jam versibus esse
(37)  et metus ille forās praeceps Acheruntis agendus,
(38)  funditus hūmānam quī vītam turbat ab īmō
(39)  omnia suffundēns mortis nigrōre neque ūllam
(40)  esse voluptātem liquidam pūramque relinquit.
(41)  nam quod saepe hominēs morbōs magis esse timendōs
(42)  īnfāmemque ferunt vītam quam Tartara lētī
(43)  et sē scīre animī nātūram sanguinis esse,
(44)  aut etiam ventī, sī fert ita forte voluntās,
(45)  nec prōsum quicquam nostrae ratiōnis egēre,
(46)  hinc licet advertās animum magis omnia laudis
(47)  jactārī causā quam quod rēs ipsa probētur.
(48)  extorrēs īdem patriā longēque fugātī
(49)  cōnspectū ex hominum, foedātī crīmine turpī,
(50)  omnibus aerumnīs adfectī dēnique vīvunt,
(51)  et quōcumque tamen miserī vēnēre parentant
(52)  et nigrās mactant pecudēs et mānibus dīvīs
(53)  īnferiās mittunt multōque in rēbus acerbīs
(54)  ācrius advertunt animōs ad rēligiōnem.
(55)  quō magis in dubiīs hominem spectāre perīclīs
(56)  convenit adversīsque in rēbus nōscere quī sit;
(57)  nam vērae vōcēs tum dēmum pectore ab īmō
(58)  ēliciuntur et ēripitur persōna, manet rēs.
(59)  dēnique avāritiēs et honōrum caeca cupīdō,
(60)  quae miserōs hominēs cōgunt trānscendere fīnēs
(61)  jūris et interdum sociōs scelerum atque ministrōs
(62)  noctēs atque diēs nītī praestante labōre
(63)  ad summās ēmergere opēs, haec vulnera vītae
(64)  nōn minimam partem mortis formīdine aluntur.
(65)  turpis enim fermē contemptus et ācris egestās
(66)  sēmōta ab dulcī vītā stabilīque vidētur
(67)  et quasi jam lētī portās cūnctārier ante;
(68)  unde hominēs dum sē falsō terrōre coāctī
(69)  effūgisse volunt longē longēque remōsse,
(70)  sanguine cīvīlī rem cōnflant dīvitiāsque
(71)  conduplicant avidī, caedem caede accumulantēs,
(72)  crūdēlēs gaudent in trīstī fūnere frātris
(73)  et cōnsanguineum mēnsās ōdēre timentque.
(74)  cōnsimilī ratiōne ab eōdem saepe timōre
(75)  mācerat invidia ante oculōs illum esse potentem,
(76)  illum aspectārī, clārō quī incēdit honōre,
(77)  ipsī sē in tenebrīs volvī caenōque queruntur.
(78)  intereunt partim statuārum et nōminis ergō.
(79)  et saepe usque adeō, mortis formīdine, vītae
(80)  percipit hūmānōs odium lūcisque videndae,
(81)  ut sibi cōnscīscant maerentī pectore lētum
(82)  oblītī fontem cūrārum hunc esse timōrem:
(83)  hunc vexāre pudōrem, hunc vincula amīcitiāī
(84)  rumpere et in summā pietāte ēvertere suādet:
(85)  nam jam saepe hominēs patriam cārōsque parentīs
(86)  prōdiderunt vītāre Acherūsia templa petentēs.
(87)  nam velutī puerī trepidant atque omnia caecīs
(88)  in tenebrīs metuunt, sīc nōs in lūce timēmus
(89)  interdum, nihilō quae sunt metuenda magis quam
(90)  quae puerī in tenebrīs pavitant finguntque futūra.
(91)  hunc igitur terrōrem animī tenebrāsque necesse est
(92)  nōn radiī sōlis neque lūcida tēla diēī
(93)  discutiant, sed nātūrae speciēs ratiōque.
(94)  Prīmum animum dīcō, mentem quem saepe vocāmus,
(95)  in quō cōnsilium vītae regimenque locātum est,
(96)  esse hominis partem nihilō minus ac manus et pēs
(97)  atque oculei partēs animantis tōtius extant.
(98)  [[Zeile Lost]]
(99)  sēnsum animī certā nōn esse in parte locātum,
(100)  vērum habitum quendam vītālem corporis esse,
(101)  harmoniam Grāī quam dīcunt, quod faciat nōs
(102)  vīvere cum sēnsū, nūllā cum in parte siet mēns;
(103)  ut bona saepe valētūdō cum dīcitur esse
(104)  corporis, et nōn est tamen haec pars ūlla valentis,
(105)  sīc animī sēnsum nōn certā parte repōnunt;
(106)  magnō opere in quō mī dīversī errāre videntur.
(107)  Saepe itaque, in prōmptū corpus quod cernitur, aegret,
(108)  cum tamen ex aliā laetāmur parte latentī;
(109)  et retrō fit ubī contrā sit saepe vicissim,
(110)  cum miser ex animō laetātur corpore tōtō;
(111)  nōn aliō pactō quam sī, pēs cum dolet aegrī,
(112)  in nūllō caput intereā sit forte dolōre.
(113)  Praetereā mollī cum somnō dēdita membra
(114)  effūsumque jacet sine sēnsū corpus honustum,
(115)  est aliud tamen in nōbīs quod tempore in illō
(116)  multimodīs agitātur et omnīs accipit in sē
(117)  laetitiae mōtūs et cūrās cordis inānīs.
(118)  Nunc animam quoque ut in membrīs cognōscere possīs
(119)  esse neque harmoniā corpus sentīre solēre,
(120)  prīncipiō fit utī dētractō corpore multō
(121)  saepe tamen nōbīs in membrīs vīta morētur.
(122)  Atque eadem rūrsum, cum corpora pauca calōris
(123)  diffūgēre forāsque per ōs est ēditus āēr,
(124)  dēserit extemplō vēnās atque ossa relinquit;
(125)  nōscere ut hinc possīs nōn aequās omnia partīs
(126)  corpora habēre neque ex aequō fulcīre salūtem,
(127)  sed magis haec, ventī quae sunt calidīque vapōris
(128)  sēmina, cūrāre in membrīs ut vīta morētur.
(129)  est igitur calor ac ventus vītālis in ipsō
(130)  corpore, quī nōbīs moribundōs dēserit artūs.
(131)  quāpropter quoniam est animī nātūra reperta
(132)  atque animae quasi pars hominis, redde harmoniāī
(133)  nōmen, ad organicōs altō dēlātum Helicōnī,
(134)  sīve aliunde ipsī porrō trāxēre et in illam
(135)  trānstulerunt, propriō quae tum rēs nōmine egēbat.
(136)  quidquid id est, habeant: tū cētera percipe dicta.
(137)  Nunc animum atque animam dīcō conjūncta tenērī
(138)  inter sē atque ūnam nātūram cōnficere ex sē,
(139)  sed caput esse quasi et dominārī in corpore tōtō
(140)  cōnsilium, quod nōs animum mentemque vocāmus.
(141)  idque situm mediā regiōne in pectoris haeret.
(142)  hīc exultat enim pavor ac metus, haec loca circum
(143)  laetitiae mulcent: hīc ergō mēns animusque est.
(144)  cētera pars animae per tōtum dissita corpus
(145)  pāret et ad nūmen mentis mōmenque movētur.
(146)  idque sibī sōlum per sē sapit et sibi gaudet,
(147)  cum neque rēs animam neque corpus commovet ūnā.
(148)  et quasi, cum caput aut oculus temptante dolōre
(149)  laeditur in nōbīs, nōn omnī concruciāmur
(150)  corpore, sīc animus nōnnumquam laeditur ipse
(151)  laetitiāque viget, cum cētera pars animāī
(152)  per membra atque artūs nūllā novitāte ciētur;
(153)  vērum ubi vēmentī magis est commōta metū mēns,
(154)  cōnsentīre animam tōtam per membra vidēmus
(155)  sūdōrēsque ita pallōremque existere tōtō
(156)  corpore et īnfringī linguam vōcemque aborīrī,
(157)  cālīgāre oculōs, sonere aurīs, succidere artūs,
(158)  dēnique concidere ex animī terrōre vidēmus
(159)  saepe hominēs; facile ut quīvīs hinc nōscere possit
(160)  esse animam cum animō conjūnctam, quae cum animī vī
(161)  percussa est, exim corpus prōpellit et īcit.
(162)  Haec eadem ratiō nātūram animī atque animāī
(163)  corpoream docet esse; ubi enim prōpellere membra,
(164)  corripere ex somnō corpus mūtāreque vultum
(165)  atque hominem tōtum regere ac versāre vidētur,
(166)  quōrum nīl fierī sine tāctū posse vidēmus
(167)  nec tāctum porrō sine corpore, nōnne fatendum est
(168)  corporeā nātūrā animum cōnstāre animamque?
(169)  praetereā pariter fungī cum corpore et ūnā
(170)  cōnsentīre animum nōbīs in corpore cernis.
(171)  sī minus offendit vītam vīs horrida tēlī
(172)  ossibus ac nervīs disclūsīs intus adācta,
(173)  at tamen īnsequitur languor terraeque petītus
(174)  suāvis et in terrā mentis quī gignitur aestus
(175)  interdumque quasi exsurgendī incerta voluntās.
(176)  ergō corpoream nātūram animī esse necesse est,
(177)  corporeīs quoniam tēlīs ictūque labōrat.
(178)  Is tibi nunc animus quālī sit corpore et unde
(179)  cōnstiterit pergam ratiōnem reddere dictīs.
(180)  prīncipiō esse ajō persuptīlem atque minūtīs
(181)  perquam corporibus factum cōnstāre. id ita esse
(182)  hinc licet advertās animum, ut pernōscere possīs.
(183)  Nīl adeō fierī celerī ratiōne vidētur,
(184)  quam sī mēns fierī prōpōnit et inchoat ipsa;
(185)  ōcius ergō animus quam rēs sē perciet ūlla,
(186)  ante oculōs quōrum in prōmptū nātūra vidētur.
(187)  at quod mōbile tantō opere est, cōnstāre rutundīs
(188)  perquam sēminibus dēbet perquamque minūtīs,
(189)  mōmine utī parvō possint inpulsa movērī.
(190)  namque movētur aqua et tantillō mōmine flūtat,
(191)  quippe volūbilibus parvīsque creāta figūrīs.
(192)  at contrā mellis cōnstantior est nātūra
(193)  et pigrī laticēs magis et cūnctantior āctus:
(194)  haeret enim inter sē magis omnis māteriāī
(195)  cōpia, nīmīrum quia nōn tam lēvibus extat
(196)  corporibus neque tam suptīlibus atque rutundīs.
(197)  namque papāveris aura potest suspēnsa levisque
(198)  cōgere ut ab summō tibi diffluat altus acervus,
(199)  at contrā lapidum conjectum spīcārumque
(200)  noenu potest. igitur parvissima corpora prō quam
(201)  et lēvissima sunt, ita mōbilitāte fruuntur;
(202)  at contrā quaecumque magis cum pondere magnō
(203)  asperaque inveniuntur, eō stabilīta magis sunt.
(204)  nunc igitur quoniam est animī nātūra reperta
(205)  mōbilis ēgregiē, perquam cōnstāre necesse est
(206)  corporibus parvīs et lēvibus atque rutundīs.
(207)  quae tibi cognita rēs in multīs, ō bone, rēbus
(208)  ūtilis inveniētur et opportūna cluēbit.
(209)  Haec quoque rēs etiam nātūram dēdicat ejus,
(210)  quam tenuī cōnstet textūrā quamque locō sē
(211)  contineat parvō, sī possit conglomerārī,
(212)  quod simul atque hominem lētī sēcūra quiēs est
(213)  indepta atque animī nātūra animaeque recessit,
(214)  nīl ibi lībātum dē tōtō corpore cernās
(215)  ad speciem, nihil ad pondus: mors omnia praestat,
(216)  vītālem praeter sēnsum calidumque vapōrem.
(217)  ergō animam tōtam perparvīs esse necesse est
(218)  sēminibus nexam per vēnās vīscera nervōs,
(219)  quātenus, omnis ubi ē tōtō jam corpore cessit,
(220)  extima membrōrum circumcaesūra tamen sē
(221)  incolumem praestat nec dēfit ponderis hīlum.
(222)  quod genus est, Bacchī cum flōs ēvānuit aut cum
(223)  spīritus unguentī suāvis diffūgit in aurās
(224)  aut aliquō cum jam sūcus dē corpore cessit;
(225)  nīl oculīs tamen esse minor rēs ipsa vidētur
(226)  proptereā neque dētractum dē pondere quicquam,
(227)  nīmīrum quia multa minūtaque sēmina sūcōs
(228)  efficiunt et odōrem in tōtō corpore rērum.
(229)  quārē etiam atque etiam mentis nātūram animaeque
(230)  scīre licet perquam pauxillīs esse creātam
(231)  sēminibus, quoniam fugiēns nīl ponderis aufert.
(232)  Nec tamen haec simplex nōbīs nātūra putanda est.
(233)  tenuis enim quaedam moribundōs dēserit aura
(234)  mixta vapōre, vapor porrō trahit āera sēcum;
(235)  nec calor est quisquam, cui nōn sit mixtus et āēr;
(236)  rāra quod ejus enim cōnstat nātūra, necesse est
(237)  āeris inter eum prīmōrdia multa movērī.
(238)  jam triplex animī est igitur nātūra reperta;
(239)  nec tamen haec sat sunt ad sēnsum cūncta creandum,
(240)  nīl hōrum quoniam recipit mēns posse creāre
(241)  sēnsiferōs mōtūs, quae dēnique mente volūtat.
(242)  quārta quoque hīs igitur quaedam nātūra necesse est
(243)  adtribuātur; ea est omnīnō nōminis expers;
(244)  quā neque mōbilius quicquam neque tenuius extat
(245)  nec magis ē parvīs et lēvibus ex elementīs;
(246)  sēnsiferōs mōtūs quae dīdit prīma per artūs.
(247)  prīma ciētur enim, parvīs perfecta figūrīs,
(248)  inde calor mōtūs et ventī caeca potestās
(249)  accipit, inde āēr, inde omnia mōbilitantur:
(250)  concutitur sanguis, tum vīscera persentīscunt
(251)  omnia, postrēmīs datur ossibus atque medullīs
(252)  sīve voluptās est sīve est contrārius ārdor.
(253)  nec temere hūc dolor usque potest penetrāre neque ācre
(254)  permānāre malum, quīn omnia perturbentur
(255)  usque adeō ut vītae dēsit locus atque animāī
(256)  diffugiant partēs per caulās corporis omnīs.
(257)  sed plērumque fit in summō quasi corpore fīnis
(258)  mōtibus: hanc ob rem vītam retinēre valēmus.
(259)  Nunc ea quō pactō inter sēsē mixta quibusque
(260)  cōmpta modīs vigeant ratiōnem reddere aventem
(261)  abstrahit invītum patriī sermōnis egestās;
(262)  sed tamen, ut poterō summātim attingere, tangam.
(263)  inter enim cursant prīmōrdia prīncipiōrum
(264)  mōtibus inter sē, nihil ut sēcernier ūnum
(265)  possit nec spatiō fierī dīvīsa potestās,
(266)  sed quasi multae vīs ūnīus corporis extant.
(267)  quod genus in quōvīs animantum viscere volgō
(268)  est odor et quīdam color et sapor, et tamen ex hīs
(269)  omnibus est ūnum perfectum corporis augmen,
(270)  sīc calor atque āēr et ventī caeca potestās
(271)  mixta creant ūnam nātūram et mōbilis illa
(272)  vīs, initum mōtūs ab sē quae dīvidit ollīs,
(273)  sēnsifer unde oritur prīmum per vīscera mōtus.
(274)  nam penitus prōrsum latet haec nātūra subestque
(275)  nec magis hāc īnfrā quicquam est in corpore nostrō
(276)  atque anima est animae prōporrō tōtius ipsa.
(277)  quod genus in nostrīs membrīs et corpore tōtō
(278)  mixta latēns animī vīs est animaeque potestās,
(279)  corporibus quia dē parvīs paucīsque creāta est,
(280)  sīc tibi nōminis haec expers vīs, facta minūtīs
(281)  corporibus, latet atque animae quasi tōtius ipsa
(282)  prōporrō est anima et dominātur corpore tōtō.
(283)  cōnsimilī ratiōne necesse est ventus et āēr
(284)  et calor inter sē vigeant commixta per artūs
(285)  atque aliīs aliud subsit magis ēmineatque,
(286)  ut quiddam fierī videātur ab omnibus ūnum,
(287)  nī calor ac ventus seorsum seorsumque potestās
(288)  āeris interemant sēnsum dīductaque solvant.
(289)  est etiam calor ille animō, quem sūmit, in īrā
(290)  cum fervēscit et ex oculīs micat ācrius ārdor;
(291)  est et frīgida multa, comes formīdinis, aura,
(292)  quae ciet horrōrem membrīs et concitat artūs;
(293)  est etiam quoque pācātī status āeris ille,
(294)  pectore tranquillō fit quī voltūque serēnō.
(295)  sed calidī plūs est illīs quibus ācria corda
(296)  īrācundaque mēns facile effervēscit in īrā,
(297)  quō genere in prīmīs vīs est violenta leōnum,
(298)  pectora quī fremitū rumpunt plērumque gementēs
(299)  nec capere īrārum flūctūs in pectore possunt.
(300)  at ventōsa magis cervōrum frīgida mēns est
(301)  et gelidās citius per vīscera concitat aurās,
(302)  quae tremulum faciunt membrīs existere mōtum.
(303)  at nātūra boum placidō magis āere vīvit
(304)  nec nimis īrāī fax umquam subdita percit
(305)  fūmida, suffundēns caecae cālīginis umbrā,
(306)  nec gelidīs torpet tēlīs perfixa pavōris;
(307)  interutrāsque sita est cervōs saevōsque leōnēs.
(308)  sīc hominum genus est: quamvīs doctrīna polītōs
(309)  cōnstituat pariter quōsdam, tamen illa relinquit
(310)  nātūrae cujusque animī vestīgia prīma.
(311)  nec rādīcitus ēvellī mala posse putandum est,
(312)  quīn prōclīvius hic īrās dēcurrat ad ācrīs,
(313)  ille metū citius paulō temptētur, at ille
(314)  tertius accipiat quaedam clēmentius aequō.
(315)  inque aliīs rēbus multīs differre necesse est
(316)  nātūrās hominum variās mōrēsque sequācīs;
(317)  quōrum ego nunc nequeō caecās expōnere causās
(318)  nec reperīre figūrārum tot nōmina quot sunt
(319)  prīncipiīs, unde haec oritur variantia rērum.
(320)  illud in hīs rēbus videō firmāre potesse,
(321)  usque adeō nātūrārum vestīgia linquī
(322)  parvola, quae nequeat ratiō dēpellere nōbīs,
(323)  ut nihil inpediat dignam dīs dēgere vītam.
(324)  Haec igitur nātūra tenētur corpore ab omnī
(325)  ipsaque corporis est cūstōs et causa salūtis;
(326)  nam commūnibus inter sē rādīcibus haerent
(327)  nec sine perniciē dīvellī posse videntur.
(328)  quod genus ē thūris glaebīs ēvellere odōrem
(329)  haud facile est, quīn intereat nātūra quoque ejus,
(330)  sīc animī atque animae nātūram corpore tōtō
(331)  extrahere haut facile est, quīn omnia dissoluantur.
(332)  inplexīs ita prīncipiīs ab orīgine prīmā
(333)  inter sē fīunt cōnsortī praedita vītā,
(334)  nec sibi quaeque sine alterius vī posse vidētur
(335)  corporis atque animī seorsum sentīre potestās,
(336)  sed commūnibus inter eās cōnflātur utrimque
(337)  mōtibus accēnsus nōbīs per vīscera sēnsus.
(338)  Praetereā corpus per sē nec gignitur umquam
(339)  nec crēscit neque post mortem dūrāre vidētur.
(340)  nōn enim, ut ūmor aquae dīmittit saepe vapōrem,
(341)  quī datus est, neque eā causā convellitur ipse,
(342)  sed manet incolumis, nōn, inquam, sīc animāī
(343)  discidium possunt artūs perferre relictī,
(344)  sed penitus pereunt convulsī cōnque putrēscunt.
(345)  ex ineunte aevō sīc corporis atque animāī
(346)  mūtua vītālīs discunt contāgia mōtūs,
(347)  māternīs etiam membrīs alvōque reposta,
(348)  discidium ut nequeat fierī sine peste malōque;
(349)  ut videās, quoniam conjūncta est causa salūtis,
(350)  conjūnctam quoque nātūram cōnsistere eōrum.
(351)  Quod super est, sīquis corpus sentīre refūtat
(352)  atque animam crēdit permixtam corpore tōtō
(353)  suscipere hunc mōtum quem sēnsum nōminitāmus,
(354)  vel manifēstās rēs contrā vērāsque repugnat.
(355)  quid sit enim corpus sentīre quis adferet umquam,
(356)  sī nōn ipsa palam quod rēs dedit ac docuit nōs?
(357)  'at dīmissā animā corpus caret undique sēnsū.'
(358)  perdit enim quod nōn proprium fuit ejus in aevō
(359)  multaque praetereā perdit quom expellitur aevō.
(360)  Dīcere porrō oculōs nūllam rem cernere posse,
(361)  sed per eōs animum ut foribus spectāre reclūsīs,
(362)  difficile est, contrā cum sēnsus dūcat eōrum;
(363)  sēnsus enim trahit atque aciēs dētrūdit ad ipsās,
(364)  fulgida praesertim cum cernere saepe nequīmus,
(365)  lūmina lūminibus quia nōbīs praepediuntur.
(366)  quod foribus nōn fit; neque enim, quā cernimus ipsī,
(367)  ōstia suscipiunt ūllum reclūsa labōrem.
(368)  praetereā sī prō foribus sunt lūmina nostra,
(369)  jam magis exēmptīs oculīs dēbēre vidētur
(370)  cernere rēs animus sublātīs postibus ipsīs.
(371)  Illud in hīs rēbus nēquāquam sūmere possīs,
(372)  Dēmocritī quod sāncta virī sententia pōnit,
(373)  corporis atque animī prīmōrdia singula prīmīs
(374)  adposita alternīs, variāre ac nectere membra.
(375)  nam cum multō sunt animae elementa minōra
(376)  quam quibus ē corpus nōbīs et vīscera cōnstant,
(377)  tum numerō quoque concēdunt et rāra per artūs
(378)  dissita sunt, dumtaxat ut hoc prōmittere possīs,
(379)  quantula prīma queant nōbīs injecta ciēre
(380)  corpora sēnsiferōs mōtūs in corpore, tanta
(381)  intervālla tenēre exōrdia prīma animāī.
(382)  nam neque pulveris interdum sentīmus adhaesum
(383)  corpore nec membrīs incussam sīdere crētam,
(384)  nec nebulam noctū neque arānī tenuia fīla
(385)  obvia sentīmus, quandō obrētīmur euntēs,
(386)  nec superā caput ejusdem cecidisse viētam
(387)  vestem nec plūmās avium pappōsque volantīs,
(388)  quī nimiā levitāte cadunt plērumque gravātim,
(389)  nec rēpentis itum cujusvīscumque animantis
(390)  sentīmus nec prīva pedum vestīgia quaeque,
(391)  corpore quae in nostrō culicēs et cētera pōnunt.
(392)  usque adeō prius est in nōbīs multa ciendum
(393)  quam prīmōrdia sentīscant concussa animāī,
(394)  sēmina corporibus nostrīs inmixta per artūs,
(395)  et quam in hīs intervāllīs tuditantia possint
(396)  concursāre coīre et dissultāre vicissim.
(397)  Et magis est animus vītāī claustra coercēns
(398)  et dominantior ad vītam quam vīs animāī.
(399)  nam sine mente animōque nequit residēre per artūs
(400)  temporis exiguam partem pars ūlla animāī,
(401)  sed comes īnsequitur facile et discēdit in aurās
(402)  et gelidōs artūs in lētī frīgore linquit.
(403)  at manet in vītā cui mēns animusque remānsit,
(404)  quamvīs est circum caesīs lacer undique membrīs;
(405)  truncus adēmptā animā circum membrīsque remōtā
(406)  vīvit et aetheriās vītālīs suscipit aurās;
(407)  sī nōn omnimodīs, at magnā parte animāī
(408)  prīvātus, tamen in vītā cūnctātur et haeret;
(409)  ut, lacerātō oculō circum sī pūpula mānsit
(410)  incolumis, stat cernundī vīvāta potestās,
(411)  dum modo nē tōtum corrumpās lūminis orbem
(412)  et circum caedās aciem sōlamque relinquās;
(413)  id quoque enim sine perniciē nōn fīet eōrum.
(414)  at sī tantula pars oculī media illa perēsa est,
(415)  occidit extemplō lūmen tenebraeque sequuntur,
(416)  incolumis quamvīs aliōquī splendidus orbis.
(417)  hōc anima atque animus vīnctī sunt foedere semper.
(418)  Nunc age, nātīvōs animantibus et mortālīs
(419)  esse animōs animāsque levīs ut nōscere possīs,
(420)  conquīsīta diū dulcīque reperta labōre
(421)  digna tuā pergam dispōnere carmina vītā.
(422)  tū fac utrumque ūnō subjungās nōmine eōrum
(423)  atque animam verbī causā cum dīcere pergam,
(424)  mortālem esse docēns, animum quoque dīcere crēdās,
(425)  quātenus est ūnum inter sē conjūnctaque rēs est.
(426)  Prīncipiō quoniam tenuem cōnstāre minūtīs
(427)  corporibus docuī multōque minōribus esse
(428)  prīncipiīs factam quam līquidus ūmor aquāī
(429)  aut nebula aut fūmus; nam longē mōbilitāte
(430)  praestat et ā tenuī causā magis icta movētur,
(431)  quippe ubi imāginibus fūmī nebulaeque movētur;
(432)  quod genus in somnīs sōpītī ubi cernimus altē
(433)  exhālāre vapōrem altāria ferreque fūmum;
(434)  nam procul haec dubiō nōbīs simulācra geruntur.
(435)  nunc igitur quoniam quassātīs undique vāsīs
(436)  diffluere ūmōrem et laticem discēdere cernis,
(437)  et nebula ac fūmus quoniam discēdit in aurās,
(438)  crēde animam quoque diffundī multōque perīre
(439)  ōcius et citius dissolvī in corpora prīma,
(440)  cum semel ex hominis membrīs ablāta recessit;
(441)  quippe etenim corpus, quod vās quasi cōnstitit ejus,
(442)  cum cohibēre nequit conquassātum ex aliquā rē
(443)  ac rārēfactum dētractō sanguine vēnīs,
(444)  āere quī crēdās posse hanc cohibērier ūllō,
(445)  corpore quī nostrō rārus magis incohibēns sit?
(446)  Praetereā gignī pariter cum corpore et ūnā
(447)  crēscere sentīmus pariterque senēscere mentem.
(448)  nam velut īnfirmō puerī tenerōque vagantur
(449)  corpore, sīc animī sequitur sententia tenuis.
(450)  inde ubi rōbustīs adolēvit vīribus aetās,
(451)  cōnsilium quoque majus et auctior est animī vīs.
(452)  post ubi jam validīs quassātum est vīribus aevī
(453)  corpus et obtūsīs cecidērunt vīribus artūs,
(454)  claudicat ingenium, dēlīrat lingua labat mēns,
(455)  omnia dēficiunt atque ūnō tempore dēsunt.
(456)  ergō dissolvī quoque convenit omnem animāī
(457)  nātūram, ceu fūmus, in altās āeris aurās;
(458)  quandoquidem gignī pariter pariterque vidēmus
(459)  crēscere et, ut docuī, simul aevō fessa fatīscī.
(460)  Hūc accēdit utī videāmus, corpus ut ipsum
(461)  suscipere inmānīs morbōs dūrumque dolōrem,
(462)  sīc animum cūrās ācrīs lūctumque metumque;
(463)  quārē participem lētī quoque convenit esse.
(464)  quīn etiam morbīs in corporis āvius errat
(465)  saepe animus; dēmentit enim dēlīraque fātur,
(466)  interdumque gravī lēthargō fertur in altum
(467)  aeternumque sopōrem oculīs nūtūque cadentī;
(468)  unde neque exaudit vōcēs nec nōscere voltūs
(469)  illōrum potis est, ad vītam quī revocantēs
(470)  circum stant lacrimīs rōrantēs ōra genāsque.
(471)  quārē animum quoque dissolvī fateāre necesse est,
(472)  quandoquidem penetrant in eum contāgia morbī;
(473)  nam dolor ac morbus lētī fabricātor uterque est,
(474)  multōrum exitiō perdoctī quod sumus ante.
(475)  dēnique cūr, hominem cum vīnī vīs penetrāvit
(476)  ācris et in vēnās discessit dīditus ārdor,
(477)  cōnsequitur gravitās membrōrum, praepediuntur
(478)  crūra vacillantī, tardēscit lingua, madet mēns,
(479)  nant oculī, clāmor singultūs jūrgia glīscunt,
(480)  et jam cētera dē genere hōc quaecumque sequuntur,
(481)  cūr ea sunt, nisi quod vehemēns violentia vīnī
(482)  conturbāre animam cōnsuēvit corpore in ipsō?
(483)  at quaecumque queunt conturbārī inque pedīrī,
(484)  significant, paulō sī dūrior īnsinuārit
(485)  causa, fore ut pereant aevō prīvāta futūrō.
(486)  Quīn etiam subitō vī morbī saepe coāctus
(487)  ante oculōs aliquis nostrōs, ut fulminis ictū,
(488)  concidit et spūmās agit, ingemit et tremit artūs,
(489)  dēsipit, extentat nervōs, torquētur, anhēlat
(490)  incōnstanter, et in jactandō membra fatīgat,
(491)  nīmīrum quia vīs morbī distracta per artūs
(492)  turbat agēns animam, spūmāns ut in aequore salsō
(493)  ventōrum validīs fervēscunt vīribus undae.
(494)  exprimitur porrō gemitus, quia membra dolōre
(495)  adficiuntur et omnīnō quod sēmina vōcis
(496)  ēliciuntur et ōre forās glomerāta feruntur
(497)  quā quasi cōnsuērunt et sunt mūnīta viāī.
(498)  dēsipientia fit, quia vīs animī atque animāī
(499)  conturbātur et, ut docuī, dīvīsa seorsum
(500)  disjectātur eōdem illō distracta venēnō.
(501)  inde ubi jam morbī reflexit causa, redītque
(502)  in latebrās ācer corruptī corporis ūmor,
(503)  tum quasi vaccillāns prīmum cōnsurgit et omnīs
(504)  paulātim redit in sēnsūs animamque receptat.
(505)  haec igitur tantīs ubi morbīs corpore in ipsō
(506)  jactentur miserīsque modīs distracta labōrent,
(507)  cūr eadem crēdis sine corpore in āere apertō
(508)  cum validīs ventīs aetātem dēgere posse?
(509)  Et quoniam mentem sānārī corpus ut aegrum
(510)  cernimus et flectī medicīnā posse vidēmus,
(511)  id quoque praesāgit mortālem vīvere mentem.
(512)  addere enim partīs aut ōrdine trājecere aequum est
(513)  aut aliquid prōsum dē summā dētrahere hīlum,
(514)  commūtāre animum quī cumque adorītur et īnfit
(515)  aut aliam quamvīs nātūram flectere quaerit.
(516)  at neque trānsferrī sibi partīs nec tribuī vult
(517)  inmortāle quod est quicquam neque dēfluere hīlum;
(518)  nam quodcumque suīs mūtātum fīnibus exit,
(519)  continuō hoc mors est illīus quod fuit ante.
(520)  ergō animus sīve aegrēscit, mortālia signa
(521)  mittit, utī docuī, seu flectitur ā medicīnā.
(522)  usque adeō falsae ratiōnī vēra vidētur
(523)  rēs occurrere et effugium praeclūdere euntī
(524)  ancipitīque refūtātū convincere falsum.
(525)  Dēnique saepe hominem paulātim cernimus īre
(526)  et membrātim vītālem dēperdere sēnsum;
(527)  in pedibus prīmum digitōs līvēscere et unguīs,
(528)  inde pedēs et crūra morī, post inde per artūs
(529)  īre aliōs tractim gelidī vestīgia lētī.
(530)  scinditur atque animae haec quoniam nātūra nec ūnō
(531)  tempore sincēra existit, mortālis habenda est.
(532)  quod sī forte putās ipsam sē posse per artūs
(533)  intrōsum trahere et partīs condūcere in ūnum
(534)  atque ideō cūnctīs sēnsum dīdūcere membrīs,
(535)  at locus ille tamen, quō cōpia tanta animāī
(536)  cōgitur, in sēnsū dēbet majōre vidērī;
(537)  quī quoniam nusquam est, nīmīrum, ut dīximus ante,
(538)  dīlaniāta forās dispargitur, interit ergō.
(539)  quīn etiam sī jam libeat concēdere falsum
(540)  et dare posse animam glomerārī in corpore eōrum,
(541)  lūmina quī linquunt moribundī particulātim,
(542)  mortālem tamen esse animam fateāre necesse
(543)  nec rēfert utrum pereat dispersa per aurās
(544)  an contracta suīs ē partibus obbrūtēscat,
(545)  quandō hominem tōtum magis ac magis undique sēnsus
(546)  dēficit et vītae minus et minus undique restat.
(547)  Et quoniam mēns est hominis pars ūna locōque
(548)  fīxa manet certō, velut aurēs atque oculī sunt
(549)  atque aliī sēnsūs quī vītam cumque gubernant,
(550)  et velutī manus atque oculus nārēsve seorsum
(551)  sēcrēta ab nōbīs nequeunt sentīre neque esse,
(552)  sed tamen in parvō linquuntur tempore tālī,
(553)  sīc animus per sē nōn quit sine corpore et ipsō
(554)  esse homine, illīus quasi quod vās esse vidētur,
(555)  sīve aliud quid vīs potius conjūnctius ēī
(556)  fingere, quandoquidem cōnexū corpus adhaeret.
(557)  Dēnique corporis atque animī vīvāta potestās
(558)  inter sē conjūncta valent vītāque fruuntur;
(559)  nec sine corpore enim vītālīs ēdere mōtūs
(560)  sōla potest animī per sē nātūra nec autem
(561)  cassum animā corpus dūrāre et sēnsibus ūtī.
(562)  scīlicet āvolsus rādīcibus ut nequit ūllam
(563)  dispicere ipse oculus rem seorsum corpore tōtō,
(564)  sīc anima atque animus per sē nīl posse vidētur.
(565)  nīmīrum quia per vēnās et vīscera mixtim,
(566)  per nervōs atque ossa tenentur corpore ab omnī
(567)  nec magnīs intervāllīs prīmōrdia possunt
(568)  lībera dissultāre, ideō conclūsa moventur
(569)  sēnsiferōs mōtūs, quōs extrā corpus in aurās
(570)  āeris haut possunt post mortem ējecta movērī
(571)  proptereā quia nōn similī ratiōne tenentur;
(572)  corpus enim atque animāns erit āēr, sī cohibēre
(573)  sēsē anima atque in eōs poterit conclūdere mōtūs,
(574)  quōs ante in nervīs et in ipsō corpore agēbat.
(575)  quārē etiam atque etiam resolūtō corporis omnī
(576)  tegmine et ējectīs extrā vītālibus aurīs
(577)  dissolvī sēnsūs animī fateāre necesse est
(578)  atque animam, quoniam conjūncta est causa duōbus.
(579)  Dēnique cum corpus nequeat perferre animāī
(580)  discidium, quīn in taetrō tābēscat odōre,
(581)  quid dubitās quīn ex īmō penitusque coorta
(582)  ēmānārit utī fūmus diffūsa animae vīs,
(583)  atque ideō tantā mūtātum putre ruīnā
(584)  conciderit corpus, penitus quia mōta locō sunt
(585)  fundāmenta forās mānant animaeque per artūs
(586)  perque viārum omnīs flexūs, in corpore quī sunt,
(587)  atque forāmina? multimodīs ut nōscere possīs
(588)  dispertītam animae nātūram exīsse per artūs
(589)  et prius esse sibī distractam corpore in ipsō,
(590)  quam prōlāpsa forās ēnāret in āeris aurās.
(591)  Quīn etiam fīnis dum vītae vertitur intrā,
(592)  saepe aliquā tamen ē causā labefacta vidētur
(593)  īre anima ac tōtō solvī dē corpore velle
(594)  et quasi suprēmō languēscere tempore voltūs
(595)  molliaque exsanguī cadere omnia corpore membra.
(596)  quod genus est, animō male factum cum perhibētur
(597)  aut animam līquisse; ubi jam trepidātur et omnēs
(598)  extrēmum cupiunt vītae reprehendere vinclum;
(599)  conquassātur enim tum mēns animaeque potestās
(600)  omnis. et haec ipsō cum corpore conlabefīunt,
(601)  ut gravior paulō possit dissolvere causa.
(602)  Quid dubitās tandem quīn extrā prōdita corpus
(603)  inbēcilla forās in apertō, tegmine dēmptō,
(604)  nōn modo nōn omnem possit dūrāre per aevom,
(605)  sed minimum quodvīs nequeat cōnsistere tempus?
(606)  nec sibi enim quisquam moriēns sentīre vidētur
(607)  īre forās animam incolumem dē corpore tōtō,
(608)  nec prius ad jugulum et superā succēdere faucēs,
(609)  vērum dēficere in certā regiōne locātam;
(610)  ut sēnsūs aliōs in partī quemque suā scit
(611)  dissolvī. quod sī inmortālis nostra foret mēns,
(612)  nōn tam sē moriēns dissolvī conquererētur,
(613)  sed magis īre forās vestemque relinquere, ut anguis.
(614)  Dēnique cūr animī numquam mēns cōnsiliumque
(615)  gignitur in capite aut pedibus manibusve, sed ūnīs
(616)  sēdibus et certīs regiōnibus omnibus haeret,
(617)  sī nōn certa loca ad nāscendum reddita cuique
(618)  sunt, et ubī quicquid possit dūrāre creātum
(619)  atque ita multimodīs partītīs artubus esse,
(620)  membrōrum ut numquam existat praeposterus ōrdō?
(621)  usque adeō sequitur rēs rem, neque flamma creārī
(622)  flūminibus solita est neque in ignī gignier algor.
(623)  Praetereā sī inmortālis nātūra animāī est
(624)  et sentīre potest sēcrēta ā corpore nostrō,
(625)  quīnque, ut opīnor, eam faciundum est sēnsibus auctam.
(626)  nec ratiōne aliā nōsmet prōpōnere nōbīs
(627)  possumus īnfernās animās Acherunte vagāre.
(628)  pictōrēs itaque et scrīptōrum saecla priōra
(629)  sīc animās intrō dūxērunt sēnsibus auctās.
(630)  at neque sorsum oculī neque nārēs nec manus ipsa
(631)  esse potest animae neque sorsum lingua neque aurēs;
(632)  haud igitur per sē possunt sentīre neque esse.
(633)  Et quoniam tōtō sentīmus corpore inesse
(634)  vītālem sēnsum et tōtum esse animāle vidēmus,
(635)  sī subitō medium celerī praecīderit ictū
(636)  vīs aliqua, ut sorsum partem sēcernat utramque,
(637)  dispertīta procul dubiō quoque vīs animāī
(638)  et discissa simul cum corpore dissiciētur.
(639)  at quod scinditur et partīs discēdit in ūllās,
(640)  scīlicet aeternam sibi nātūram abnuit esse.
(641)  falciferōs memorant currūs abscīdere membra
(642)  saepe ita dē subitō permixtā caede calentīs,
(643)  ut tremere in terrā videātur ab artubus id quod
(644)  dēcidit abscīsum, cum mēns tamen atque hominis vīs
(645)  mōbilitāte malī nōn quit sentīre dolōrem;
(646)  et simul in pugnae studiō quod dēdita mēns est,
(647)  corpore rēlicuō pugnam caedēsque petessit,
(648)  nec tenet āmissam laevam cum tegmine saepe
(649)  inter equōs abstraxe rotās falcēsque rapācēs,
(650)  nec cecidisse alius dextram, cum scandit et īnstat.
(651)  inde alius cōnātur adēmptō surgere crūre,
(652)  cum digitōs agitat propter moribundus humī pēs.
(653)  et caput abscīsum calidō vīventeque truncō
(654)  servat humī voltum vītālem oculōsque patentīs,
(655)  dōnec rēliquiās animāī reddidit omnēs.
(656)  quīn etiam tibi sī, linguā vibrante, minantī
(657)  serpentis caudā, prōcērō corpore, utrumque
(658)  sit libitum in multās partīs discīdere ferrō,
(659)  omnia jam sorsum cernēs ancīsa recentī
(660)  volnere tortārī et terram cōnspargere tābō,
(661)  ipsam sēque retrō partem petere ōre priōrem,
(662)  volneris ārdentī ut morsū premat icta dolōre.
(663)  omnibus esse igitur tōtās dīcēmus in illīs
(664)  particulīs animās? at eā ratiōne sequētur
(665)  ūnam animantem animās habuisse in corpore multās.
(666)  ergō dīvīsa est ea quae fuit ūna simul cum
(667)  corpore; quāpropter mortāle utrumque putandum est,
(668)  in multās quoniam partīs discīditur aequē.
(669)  Praetereā sī inmortālis nātūra animāī
(670)  cōnstat et in corpus nāscentibus īnsinuātur,
(671)  cūr super ante actam aetātem meminisse nequīmus
(672)  nec vestīgia gestārum rērum ūlla tenēmus?
(673)  nam sī tantō opere est animī mūtāta potestās,
(674)  omnis ut āctārum exciderit retinentia rērum,
(675)  nōn, ut opīnor, id ab lētō jam longius errat;
(676)  quā propter fateāre necesse est quae fuit ante
(677)  interiisse, et quae nunc est nunc esse creātam.
(678)  Praetereā sī jam perfectō corpore nōbīs
(679)  īnferrī solita est animī vīvāta potestās
(680)  tum cum gignimur et vītae cum līmen inīmus,
(681)  haud ita conveniēbat utī cum corpore et ūnā
(682)  cum membrīs videātur in ipsō sanguine crēsse,
(683)  sed velut in caveā per sē sibi vīvere sōlam
(684)  convenit, ut sēnsū corpus tamen affluat omne.
(685)  quārē etiam atque etiam neque orīginis esse putandum est
(686)  expertīs animās nec lētī lēge solūtās;
(687)  nam neque tantō opere adnectī potuisse putandum est
(688)  corporibus nostrīs extrīnsecus īnsinuātās,
(689)  quod fierī tōtum contrā manifēsta docet rēs
(690)  namque ita cōnexa est per vēnās vīscera nervōs
(691)  ossaque, utī dentēs quoque sēnsū participentur;
(692)  morbus ut indicat et gelidāī stringor aquāī
(693)  et lapis oppressus subitīs ē frūgibus asper
(694)  nec, tam contextae cum sint, exīre videntur
(695)  incolumēs posse et salvās exsolvere sēsē
(696)  omnibus ē nervīs atque ossibus articulīsque,
(697)  quod sī forte putās extrīnsecus īnsinuātam
(698)  permānāre animam nōbīs per membra solēre,
(699)  tantō quīque magis cum corpore fūsa perībit;
(700)  quod permānat enim, dissolvitur, interit ergō;
(701)  dispertītur enim per caulās corporis omnīs.
(702)  ut cibus, in membra atque artūs cum dīditur omnīs,
(703)  disperit atque aliam nātūram sufficit ex sē,
(704)  sīc anima atque animus quamvīs integra recēns in
(705)  corpus eunt, tamen in mānandō dissoluuntur,
(706)  dum quasi per caulās omnīs dīduntur in artūs
(707)  particulae quibus haec animī nātūra creātur,
(708)  quae nunc in nostrō dominātur corpore nāta
(709)  ex illā quae tunc periit partīta per artūs.
(710)  quāpropter neque nātālī prīvāta vidētur
(711)  esse diē nātūra animae nec fūneris expers.
(712)  Sēmina praetereā linquuntur necne animāī
(713)  corpore in exanimō? quod sī linquuntur et īnsunt,
(714)  haut erit ut meritō inmortālis possit habērī,
(715)  partibus āmissīs quoniam lībāta recessit.
(716)  sīn ita sincērīs membrīs ablāta profūgit,
(717)  ut nūllās partīs in corpore līquerit ex sē,
(718)  unde cadāvera rancentī jam viscere vermēs
(719)  expīrant atque unde animantum cōpia tanta
(720)  exos et exanguis tumidōs perfluctuat artūs?
(721)  quod sī forte animās extrīnsecus īnsinuārī?
(722)  vermibus et prīvās in corpora posse venīre
(723)  crēdis nec reputās cūr mīlia multa animārum
(724)  conveniant unde ūna recesserit, hoc tamen est ut
(725)  quaerendum videātur et in discrīmen agendum,
(726)  utrum tandem animae vēnentur sēmina quaeque
(727)  vermiculōrum ipsaeque sibī fabricentur ubī sint,
(728)  an quasi corporibus perfectīs īnsinuentur.
(729)  at neque cūr faciant ipsae quārēve labōrent
(730)  dīcere suppeditat. neque enim, sine corpore cum sunt,
(731)  sollicitae volitant morbīs algūque famēque;
(732)  corpus enim magis hīs vitiīs adfīne labōrat,
(733)  et mala multa animus contāgē fungitur ejus.
(734)  sed tamen hīs estō quamvīs facere ūtile corpus,
(735)  cum subeant; at quā possint via nūlla vidētur.
(736)  haut igitur faciunt animae sibi corpora et artūs.
(737)  nec tamen est ut quī perfectīs insinuentur
(738)  corporibus; neque enim poterunt suptīliter esse
(739)  cōnexae neque cōnsēnsū contāgia fīent.
(740)  Dēnique cūr ācris violentia trīste leōnum
(741)  sēminium sequitur, volpēs dolus, et fuga cervīs
(742)  ā patribus datur et patrius pavor incitat artūs,
(743)  et jam cētera dē genere hōc cūr omnia membrīs
(744)  ex ineunte aevō generāscunt ingeniōque,
(745)  sī nōn, certa suō quia sēmine sēminiōque
(746)  vīs animī pariter crēscit cum corpore quōque?
(747)  quod sī inmortālis foret et mūtāre solēret
(748)  corpora, permixtīs animantēs mōribus essent,
(749)  effugeret canis Hyrcānō dē sēmine saepe
(750)  cornigeri incursum cervī tremeretque per aurās
(751)  āeris accipiter fugiēns veniente columbā,
(752)  dēsiperent hominēs, saperent fera saecla ferārum.
(753)  illud enim falsā fertur ratiōne, quod ajunt
(754)  inmortālem animam mūtātō corpore flectī;
(755)  quod mūtātur enim, dissolvitur, interit ergō;
(756)  trāiciuntur enim partēs atque ōrdine migrant;
(757)  quārē dissolvī quoque dēbent posse per artūs,
(758)  dēnique ut intereant ūnā cum corpore cūnctae.
(759)  sīn animās hominum dīcent in corpora semper
(760)  īre hūmāna, tamen quaeram cūr ē sapientī
(761)  stulta queat fierī, nec prūdēns sit puer ūllus,
(762)  nec tam doctus equae pullus quam fortis equī vīs.
(763)  scīlicet in tenerō tenerāscere corpore mentem
(764)  cōnfugient. quod sī jam fit, fateāre necesse est
(765)  mortālem esse animam, quoniam mūtāta per artūs
(766)  tantō opere āmittit vītam sēnsumque priōrem.
(767)  quōve modō poterit pariter cum corpore quōque
(768)  cōnfirmāta cupītum aetātis tangere flōrem
(769)  vīs animī, nisi erit cōnsors in orīgine prīmā?
(770)  quidve forās sibi vult membrīs exīre senectīs?
(771)  an metuit conclūsa manēre in corpore putrī
(772)  et domus aetātis spatiō nē fessa vetustō
(773)  obruat? at nōn sunt immortālī ūlla perīcla.
(774)  Dēnique cōnubia ad Veneris partūsque ferārum
(775)  esse animās praestō dērīdiculum esse vidētur,
(776)  expectāre immortālīs mortālia membra
(777)  innumerō numerō certāreque praeproperanter
(778)  inter sē quae prīma potissimaque īnsinuētur;
(779)  sī nōn forte ita sunt animārum foedera pacta,
(780)  ut quae prīma volāns advēnerit īnsinuētur
(781)  prīma neque inter sē contendant vīribus hīlum.
(782)  Dēnique in aethere nōn arbor, nōn aequore in altō
(783)  nūbēs esse queunt nec piscēs vīvere in arvīs
(784)  nec cruor in lignīs neque saxīs sūcus inesse.
(785)  certum ac dispositum est ubi quicquid crēscat et īnsit.
(786)  sīc animī nātūra nequit sine corpore orīrī
(787)  sōla neque ā nervīs et sanguine longius esse.
(788)  quod sī posset enim, multō prius ipsa animī vīs
(789)  in capite aut umerīs aut īmīs calcibus esse
(790)  posset et innāscī quāvīs in parte solēret,
(791)  tandem in eōdem homine atque in eōdem vāse manēre.
(792)  quod quoniam nostrō quoque cōnstat corpore certum
(793)  dispositumque vidētur ubi esse et crēscere possit
(794)  sorsum anima atque animus, tantō magis īnfitiandum
(795)  tōtum posse extrā corpus dūrāre genīque.
(796)  quārē, corpus ubi interiit, periisse necesse est
(797)  cōnfiteāre animam distractam in corpore tōtō.
(798)  quippe etenim mortāle aeternō jungere et ūnā
(799)  cōnsentīre putāre et fungī mūtua posse
(800)  dēsipere est; quid enim dīversius esse putandum est
(801)  aut magis inter sē disjūnctum discrepitānsque,
(802)  quam mortāle quod est inmortālī atque perennī
(803)  jūnctum in conciliō saevās tolerāre procellās?
(804)  praetereā quaecumque manent aeterna necesse est
(805)  aut quia sunt solidō cum corpore respuere ictūs
(806)  nec penetrāre patī sibi quicquam quod queat artās
(807)  dissociāre intus partīs, ut māteriāī
(808)  corpora sunt, quōrum nātūram ostendimus ante,
(809)  aut ideō dūrāre aetātem posse per omnem,
(810)  plāgārum quia sunt expertia sīcut ināne est,
(811)  quod manet intāctum neque ab ictū fungitur hīlum,
(812)  aut etiam quia nūlla locī sit cōpia circum,
(813)  quō quasi rēs possint discēdere dissoluīque,
(814)  sīcut summārum summa est aeterna, neque extrā
(815)  quis locus est quō diffugiant neque corpora sunt quae
(816)  possint incidere et validā dissolvere plāgā.
(817)  Quod sī forte ideō magis inmortālis habenda est,
(818)  quod vītālibus ab rēbus mūnīta tenētur,
(819)  aut quia nōn veniunt omnīnō aliēna salūtis,
(820)  aut quia quae veniunt aliquā ratiōne recēdunt
(821)  pulsa prius quam quid noceant sentīre queāmus,
(822)  [[Zeile Lost]]
(823)  praeter enim quam quod morbīs cum corporis aegret,
(824)  advenit id quod eam dē rēbus saepe futūrīs
(825)  mācerat inque metū male habet cūrīsque fatīgat,
(826)  praeteritīsque male admissīs peccāta remordent.
(827)  adde furōrem animī proprium atque oblīvia rērum,
(828)  adde quod in nigrās lēthargī mergitur undās.
(829)  Nīl igitur mors est ad nōs neque pertinet hīlum,
(830)  quandoquidem nātūra animī mortālis habētur.
(831)  et velut ante āctō nihil tempore sēnsimus aegrī,
(832)  ad cōnflīgendum venientibus undique Poenīs,
(833)  omnia cum bellī trepidō concussa tumultū
(834)  horrida contremuēre sub altīs aetheris aurīs,
(835)  in dubiōque fuēre utrōrum ad rēgna cadendum
(836)  omnibus hūmānīs esset terrāque marīque,
(837)  sīc, ubi nōn erimus, cum corporis atque animāī
(838)  discidium fuerit, quibus ē sumus ūniter aptī,
(839)  scīlicet haud nōbīs quicquam, quī nōn erimus tum,
(840)  accidere omnīnō poterit sēnsumque movēre,
(841)  nōn sī terra marī miscēbitur et mare caelō.
(842)  et sī jam nostrō sentit dē corpore postquam
(843)  distracta est animī nātūra animaeque potestās,
(844)  nīl tamen est ad nōs, quī cōmptū conjugiōque
(845)  corporis atque animae cōnsistimus ūniter aptī.
(846)  nec, sī māteriem nostram collēgerit aetās
(847)  post obitum rūrsumque redēgerit ut sita nunc est,
(848)  atque iterum nōbīs fuerint data lūmina vītae,
(849)  pertineat quicquam tamen ad nōs id quoque factum,
(850)  interrupta semel cum sit repetentia nostrī.
(851)  et nunc nīl ad nōs dē nōbīs attinet, ante
(852)  quī fuimus, neque jam dē illīs nōs adficit angor.
(853)  nam cum respiciās inmēnsī temporis omne
(854)  praeteritum spatium, tum mōtūs māteriāī
(855)  multimodī quam sint, facile hoc adcrēdere possīs,
(856)  sēmina saepe in eōdem, ut nunc sunt, ōrdine posta
(857)  haec eadem, quibus ē nunc nōs sumus, ante fuisse.
(858)  nec memorī tamen id quīmus reprehendere mente;
(859)  inter enim jecta est vītāī pausa vagēque
(860)  dēerrārunt passim mōtūs ab sēnsibus omnēs.
(861)  dēbet enim, miserē sī forte aegrēque futūrum est;
(862)  ipse quoque esse in eō tum tempore, cui male possit
(863)  accidere. id quoniam mors eximit, esseque prōbet
(864)  illum cui possint incommoda conciliārī,
(865)  scīre licet nōbīs nihil esse in morte timendum
(866)  nec miserum fierī quī nōn est posse, neque hīlum
(867)  differre an nūllō fuerit jam tempore nātus,
(868)  mortālem vītam mors cum inmortālis adēmit.
(869)  Proinde ubi sē videās hominem indignārier ipsum,
(870)  post mortem fore ut aut pūtēscat corpore postō
(871)  aut flammīs interfīat mālīsve ferārum,
(872)  scīre licet nōn sincērum sonere atque subesse
(873)  caecum aliquem cordī stimulum, quamvīs neget ipse
(874)  crēdere sē quemquam sibi sēnsum in morte futūrum;
(875)  nōn, ut opīnor, enim dat quod prōmittit et unde
(876)  nec rādīcitus ē vītā sē tollit et ēicit,
(877)  sed facit esse suī quiddam super īnscius ipse.
(878)  vīvus enim sibi cum prōpōnit quisque futūrum,
(879)  corpus utī volucrēs lacerent in morte feraeque,
(880)  ipse suī miseret; neque enim sē dīvidit illim
(881)  nec removet satis ā prōjectō corpore et illum
(882)  sē fingit sēnsūque suō contāminat astāns.
(883)  hinc indignātur sē mortālem esse creātum
(884)  nec videt in vērā nūllum fore morte alium sē,
(885)  quī possit vīvus sibi sē lūgēre perēmptum
(886)  stānsque jacentem sē lacerārī ūrīve dolēre.
(887)  nam sī in morte malum est mālīs morsūque ferārum
(888)  tractārī, nōn inveniō quī nōn sit acerbum
(889)  ignibus inpositum calidīs torrēscere flammīs
(890)  aut in melle situm suffōcārī atque rigēre
(891)  frīgore, cum summō gelidī cubat aequore saxī,
(892)  urgērīve superne obrūtum pondere terrae.
(893)  'Jam jam nōn domus accipiet tē laeta neque uxor
(894)  optima, nec dulcēs occurrent ōscula nātī
(895)  praeripere et tacitā pectus dulcēdine tangent.
(896)  nōn poteris factīs flōrentibus esse tuīsque
(897)  praesidium. miserō miserē' ajunt 'omnia adēmit
(898)  ūna diēs īnfēsta tibī tot praemia vītae.'
(899)  illud in hīs rēbus nōn addunt 'nec tibi eārum
(900)  jam dēsīderium rērum super īnsidet ūnā.'
(901)  quod bene sī videant animō dictīsque sequantur,
(902)  dissolvant animī magnō sē angōre metūque.
(903)  'tū quidem ut es lētō sōpītus, sīc eris aevī
(904)  quod super est cūnctīs prīvātus dolōribus aegrīs;
(905)  at nōs horrificō cinefactum tē prope bustō
(906)  īnsatiābiliter dēflēvimus, aeternumque
(907)  nūlla diēs nōbīs maerōrem ē pectore dēmet.'
(908)  illud ab hōc igitur quaerendum est, quid sit amārī
(909)  tantō opere, ad somnum sī rēs redit atque quiētem,
(910)  cūr quisquam aeternō possit tābēscere lūctū.
(911)  Hoc etiam faciunt ubi discubuēre tenentque
(912)  pōcula saepe hominēs et inumbrant ōra corōnīs,
(913)  ex animō ut dīcant: 'brevis hic est frūctus homullīs;
(914)  jam fuerit neque post umquam revocāre licēbit.'
(915)  tam quam in morte malī cum prīmīs hoc sit eōrum,
(916)  quod sitis exūrat miserōs atque ārida torrat,
(917)  aut aliae cujus dēsīderium īnsideat rei.
(918)  nec sibi enim quisquam tum sē vītamque requīret,
(919)  cum pariter mēns et corpus sōpīta quiēscunt;
(920)  nam licet aeternum per nōs sīc esse sopōrem,
(921)  nec dēsīderium nostrī nōs adficit ūllum,
(922)  et tamen haud quāquam nostrōs tunc illa per artūs
(923)  longē ab sēnsiferīs prīmōrdia mōtibus errant,
(924)  cum correptus homō ex somnō sē colligit ipse.
(925)  multō igitur mortem minus ad nōs esse putandum est,
(926)  sī minus esse potest quam quod nihil esse vidēmus;
(927)  major enim turbae disjectus māteriāī
(928)  cōnsequitur lētō nec quisquam expergitus extat,
(929)  frīgida quem semel est vītāī pausa secūta.
(930)  Dēnique sī vōcem rērum nātūra repente
(931)  mittat et hoc alicui nostrum sīc increpet ipsa:
(932)  'quid tibi tantō opere est, mortālis, quod nimis aegrīs
(933)  lūctibus indulgēs? quid mortem congemis ac flēs?
(934)  nam sī grāta fuit tibi vīta ante ācta priorque
(935)  et nōn omnia pertūsum congesta quasi in vās
(936)  commoda perflūxēre atque ingrāta interiēre;
(937)  cūr nōn ut plēnus vītae convīva recēdis
(938)  aequō animōque capis sēcūram, stulte, quiētem?
(939)  sīn ea quae frūctus cumque es periēre profūsa
(940)  vītaque in offēnsō est, cūr amplius addere quaeris,
(941)  rūrsum quod pereat male et ingrātum occidat omne,
(942)  nōn potius vītae fīnem facis atque labōris?
(943)  nam tibi praetereā quod māchiner inveniamque,
(944)  quod placeat, nihil est; eadem sunt omnia semper.
(945)  sī tibi nōn annīs corpus jam marcet et artūs
(946)  cōnfectī languent, eadem tamen omnia restant,
(947)  omnia sī pergēs vīvendō vincere saecla,
(948)  atque etiam potius, sī numquam sīs moritūrus',
(949)  quid respondēmus, nisi jūstam intendere lītem
(950)  nātūram et vēram verbīs expōnere causam?
(951)  grandior hic vērō sī jam seniorque querātur
(952)  atque obitum lāmentētur miser amplius aequō,
(953)  nōn meritō inclāmet magis et vōce increpet ācrī:
(954)  'aufer abhinc lacrimās, baratre, et compesce querellās.
(955)  omnia perfūnctus vītāī praemia marcēs;
(956)  sed quia semper avēs quod abest, praesentia temnis,
(957)  inperfecta tibi ēlāpsa est ingrātaque vīta,
(958)  et nec opīnantī mors ad caput adstitit ante
(959)  quam satur ac plēnus possīs discēdere rērum.
(960)  nunc aliēna tuā tamen aetāte omnia mitte
(961)  aequō animōque, annīs agedum, concēde: necese est'
(962)  jūre, ut opīnor, agat, jūre increpet incīletque;
(963)  cēdit enim rērum novitāte extrūsa vetustās
(964)  semper, et ex aliīs aliud reparāre necesse est.
(965)  Nec quisquam in baratrum nec Tartara dēditur ātra;
(966)  māteriēs opus est, ut crēscant postera saecla;
(967)  quae tamen omnia tē vītā perfūncta sequentur;
(968)  nec minus ergō ante haec quam tū cecidēre cadentque.
(969)  sīc alid ex aliō numquam dēsistet orīrī
(970)  vītaque mancipiō nūllī datur, omnibus ūsū.
(971)  respice item quam nīl ad nōs ante ācta vetustās
(972)  temporis aeternī fuerit, quam nāscimur ante.
(973)  hoc igitur speculum nōbīs nātūra futūrī
(974)  temporis expōnit post mortem dēnique nostram.
(975)  numquid ibi horribile appāret, num trīste vidētur
(976)  quicquam, nōn omnī somnō sēcūrius exstat?
(977)  Atque ea nīmīrum quae cumque Acherunte profundō
(978)  prōdita sunt esse, in vītā sunt omnia nōbīs.
(979)  nec miser inpendēns magnum timet āere saxum
(980)  Tantalus, ut fāma est, cassā formīdine torpēns;
(981)  sed magis in vītā dīvom metus urget inānis
(982)  mortālīs cāsumque timent quem cuique ferat fors.
(983)  nec Tityon volucrēs ineunt Acherunte jacentem
(984)  nec quod sub magnō scrūtentur pectore quicquam
(985)  perpetuam aetātem possunt reperīre profectō.
(986)  quam libet immānī prōjectū corporis exstet,
(987)  quī nōn sōla novem dispessīs jūgera membrīs
(988)  optineat, sed quī terrāī tōtius orbem,
(989)  nōn tamen aeternum poterit perferre dolōrem
(990)  nec praebēre cibum propriō dē corpore semper.
(991)  sed Tityos nōbīs hic est, in amōre jacentem
(992)  quem volucrēs lacerant atque exēst ānxius angor
(993)  aut aliā quāvīs scindunt cuppēdine cūrae.
(994)  Sīsyphus in vītā quoque nōbīs ante oculōs est,
(995)  quī petere ā populō fascēs saevāsque secūrēs
(996)  imbibit et semper victus trīstisque recēdit.
(997)  nam petere imperium, quod ināne est nec datur umquam,
(998)  atque in eō semper dūrum sufferre labōrem,
(999)  hoc est adversō nixantem trūdere monte
(1000)  saxum, quod tamen ē summō jam vertice rursum
(1001)  volvitur et plānī raptim petit aequora campī.
(1002)  deinde animī ingrātam nātūram pāscere semper
(1003)  atque explēre bonīs rēbus satiāreque numquam,
(1004)  quod faciunt nōbīs annōrum tempora, circum
(1005)  cum redeunt fētūsque ferunt variōsque lepōrēs,
(1006)  nec tamen explēmur vītāī frūctibus umquam,
(1007)  hoc, ut opīnor, id est, aevō flōrente puellās
(1008)  quod memorant laticem pertūsum congerere in vās,
(1009)  quod tamen explērī nūllā ratiōne potestur.
(1010)  Cerberus et Furiae jam vērō et lūcis egestās,
(1011)  Tartarus horriferōs ēructāns faucibus aestūs!
(1012)  quī neque sunt usquam nec possunt esse profectō;
(1013)  sed metus in vītā poenārum prō male factīs
(1014)  est īnsignibus īnsignis scelerisque luēla,
(1015)  carcer et horribilis dē saxō jactus deorsum,
(1016)  verbera carnificēs rōbur pix lammina taedae;
(1017)  quae tamen etsī absunt, at mēns sibi cōnscia factīs
(1018)  praemetuēns adhibet stimulōs torretque flagellīs,
(1019)  nec videt intereā quī terminus esse malōrum
(1020)  possit nec quae sit poenārum dēnique fīnis,
(1021)  atque eadem metuit magis haec nē in morte gravēscant.
(1022)  hīc Acherūsia fit stultōrum dēnique vīta.
(1023)  Hoc etiam tibi tūtē interdum dīcere possīs.
(1024)  'lūmina sīs oculīs etiam bonus Ancus relīquit,
(1025)  quī melior multīs quam tū fuit, improbe, rēbus.
(1026)  inde aliī multī rēgēs rērumque potentēs
(1027)  occiderunt, magnīs quī gentibus imperitārunt.
(1028)  ille quoque ipse, viam quī quondam per mare magnum
(1029)  strāvit iterque dedit legiōnibus īre per altum
(1030)  ac pedibus salsās docuit super īre lucūnās
(1031)  et contempsit equīs īnsultāns murmura pontī,
(1032)  lūmine adēmptō animam moribundō corpore fūdit.
(1033)  Scīpiadās, bellī fulmen, Carthāginis horror,
(1034)  ossa dedit terrae proinde ac famul īnfimus esset.
(1035)  adde repertōrēs doctrīnārum atque lepōrum,
(1036)  adde Helicōniadum comitēs; quōrum ūnus Homērus
(1037)  scēptra potītus eādem aliīs sōpītus quiēte est.
(1038)  dēnique Dēmocritum post quam mātūra vetustās
(1039)  admonuit memorēs mōtūs languēscere mentis,
(1040)  sponte suā lētō caput obvius optulit ipse.
(1041)  ipse Epicūrus obīt dēcursō lūmine vītae,
(1042)  quī genus hūmānum ingeniō superāvit et omnīs
(1043)  restīnxit stēllās exortus ut aetherius sōl.
(1044)  tū vērō dubitābis et indignābere obīre?
(1045)  mortua cui vīta est prope jam vīvō atque videntī,
(1046)  quī somnō partem majōrem conteris aevī,
(1047)  et viligāns stertis nec somnia cernere cessās
(1048)  sollicitamque geris cassā formīdine mentem
(1049)  nec reperīre potes tibi quid sit saepe malī, cum
(1050)  ēbrius urgēris multīs miser undique cūrīs
(1051)  atque animō incertō fluitāns errōre vagāris.'
(1052)  Sī possent hominēs, proinde ac sentīre videntur
(1053)  pondus inesse animō, quod sē gravitāte fatīget,
(1054)  ē quibus id fīat causīs quoque nōscere et unde
(1055)  tanta malī tam quam mōlēs in pectore cōnstet,
(1056)  haut ita vītam agerent, ut nunc plērumque vidēmus
(1057)  quid sibi quisque velit nescīre et quaerere semper,
(1058)  commūtāre locum, quasi onus dēpōnere possit.
(1059)  exit saepe forās magnīs ex aedibus ille,
(1060)  esse domī quem pertaesum est, subitōque revertit,
(1061)  quippe forīs nihilō melius quī sentiat esse.
(1062)  currit agēns mannōs ad vīllam praecipitanter
(1063)  auxilium tēctīs quasi ferre ārdentibus īnstāns;
(1064)  ōscitat extemplō, tetigit cum līmina vīllae,
(1065)  aut abit in somnum gravis atque oblīvia quaerit,
(1066)  aut etiam properāns urbem petit atque revīsit.
(1067)  hōc sē quisque modō fugit, at quem scīlicet, ut fit,
(1068)  effugere haut potis est: ingrātius haeret et ōdit
(1069)  proptereā, morbī quia causam nōn tenet aeger;
(1070)  quam bene sī videat, jam rēbus quisque relictīs
(1071)  nātūram prīmum studeat cognōscere rērum,
(1072)  temporis aeternī quoniam, nōn ūnius hōrae,
(1073)  ambigitur status, in quō sit mortālibus omnis
(1074)  aetās, post mortem quae restat cumque manendō.
(1075)  Dēnique tantō opere in dubiīs trepidāre perīclīs
(1076)  quae mala nōs subigit vītāī tanta cupīdō?
(1077)  certē equidem fīnis vītae mortālibus adstat
(1078)  nec dēvītārī lētum pote, quīn obeāmus.
(1079)  praetereā versāmur ibīdem atque īnsumus usque
(1080)  nec nova vīvendō prōcūditur ūlla voluptās;
(1081)  sed dum abest quod avēmus, id exsuperāre vidētur
(1082)  cētera; post aliud, cum contigit illud, avēmus
(1083)  et sitis aequa tenet vītāī semper hiantīs.
(1084)  posteraque in dubiō est fortūnam quam vehat aetās,
(1085)  quidve ferat nōbīs cāsus quīve exitus īnstet.
(1086)  nec prōrsum vītam dūcendō dēmimus hīlum
(1087)  tempore dē mortis nec dēlībāre valēmus,
(1088)  quō minus esse diū possīmus forte perēmptī.
(1089)  proinde licet quod vīs vīvendō condere saecla,
(1090)  mors aeterna tamen nihilō minus illa manēbit,
(1091)  nec minus ille diū jam nōn erit, ex hodiernō
(1092)  lūmine quī fīnem vītāī fēcit, et ille,
(1093)  mēnsibus atque annīs quī multīs occidit ante.
