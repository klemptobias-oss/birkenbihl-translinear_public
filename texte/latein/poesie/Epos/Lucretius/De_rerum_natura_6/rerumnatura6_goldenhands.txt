(1)  Prīmae frūgiparōs fētūs mortālibus aegrīs
(2)  dīdiderunt quondam praeclārō nōmine Athēnae
(3)  et recreāvērunt vītam lēgēsque rogārunt
(4)  et prīmae dederunt sōlācia dulcia vītae,
(5)  cum genuēre virum tālī cum corde repertum,
(6)  omnia vēridicō quī quondam ex ōre profūdit;
(7)  cujus et extīnctī propter dīvīna reperta
(8)  dīvolgāta vetus jam ad caelum glōria fertur.
(9)  nam cum vīdit hic ad vīctum quae flāgitat ūsus
(10)  omnia jam fermē mortālibus esse parāta
(11)  et, prō quam possent, vītam cōnsistere tūtam,
(12)  dīvitiīs hominēs et honōre et laude potentīs
(13)  affluere atque bonā gnātōrum excellere fāmā,
(14)  nec minus esse domī cuiquam tamen ānxia cordī,
(15)  atque animī ingrātīs vītam vexāre sine ūllā
(16)  pausā atque īnfēstīs cōgī saevīre querellīs,
(17)  intellēgit ibī vitium vās efficere ipsum
(18)  omniaque illīus vitiō corrumpier intus,
(19)  quae conlāta forīs et commoda cumque venīrent;
(20)  partim quod flūxum pertūsumque esse vidēbat,
(21)  ut nūllā posset ratiōne explērier umquam,
(22)  partim quod taetrō quasi cōnspurcāre sapōrē
(23)  omnia cernēbat, quaecumque recēperat, intus.
(24)  vēridicīs igitur pūrgāvit pectora dictīs
(25)  et fīnem statuit cuppēdinis atque timōris
(26)  exposuitque bonum summum, quō tendimus omnēs,
(27)  quid foret, atque viam mōnstrāvit, trāmite parvō
(28)  quā possēmus ad id rēctō contendere cursū,
(29)  quidve malī foret in rēbus mortālibus passim,
(30)  quod fieret nātūrālī variēque volāret
(31)  seu cāsū seu vī, quod sīc nātūra parāsset,
(32)  et quibus ē portīs occurrī cuique decēret,
(33)  et genus hūmānum frūstrā plērumque probāvit
(34)  volvere cūrārum trīstīs in pectore flūctūs.
(35)  nam velutī puerī trepidant atque omnia caecīs
(36)  in tenebrīs metuunt, sīc nōs in lūce timēmus
(37)  interdum, nihilō quae sunt metuenda magis quam
(38)  quae puerī in tenebrīs pavitant finguntque futūra.
(39)  hunc igitur terrōrem animī tenebrāsque necesse est
(40)  nōn radiī sōlis nec lūcida tēla diēī
(41)  discutiant, sed nātūrae speciēs ratiōque.
(42)  quō magis inceptum pergam pertēxere dictīs.
(43)  Et quoniam docuī mundī mortālia templa
(44)  esse et nātīvō cōnsistere corpore caelum,
(45)  et quaecumque in eō fīunt fierīque necesse est
(46)  plēraque dissolvī, quī restant percipe porrō,
(47)  quandoquidem semel īnsignem cōnscendere currum
(48)  [[Zeile Lost]]
(49)  ventōrum existant, plācentur ut omnia rūrsum
(50)  quae fuerint, sint plācātō conversa furōre.
(51)  cētera quae fierī in terrīs caelōque tuentur
(52)  mortālēs, pavidīs cum pendent mentibus saepe
(53)  et faciunt animōs humilīs formīdine dīvum
(54)  dēpressōsque premunt ad terram proptereā quod
(55)  ignōrantia causārum cōnferre deōrum
(56)  cōgit ad imperium rēs et concēdere rēgnum.
(57)  nam bene quī didicēre deōs sēcūrum agere aevum,
(58)  sī tamen intereā mīrantur quā ratiōne
(59)  quaeque gerī possint, praesertim rēbus in illīs
(60)  quae superā caput aetheriīs cernuntur in ōrīs,
(61)  rūrsus in antīquās referuntur rēligiōnis
(62)  et dominōs ācrīs adscīscunt, omnia posse
(63)  quōs miserī crēdunt, ignārī quid queat esse,
(64)  quid nequeat, fīnīta potestās dēnique cuique
(65)  quānam sit ratiōne atque altē terminus haerēns;
(66)  quō magis errantēs caecā ratiōne feruntur.
(67)  quae nisi respuis ex animō longēque remittis
(68)  dīs indigna putāre aliēnaque pācis eōrum,
(69)  dēlībāta deum per tē tibi nūmina sāncta
(70)  saepe oberunt; nōn quō violārī summa deum vīs
(71)  possit, ut ex īrā poenās petere inbibat ācrīs,
(72)  sed quia tūte tibī placidā cum pāce quiētōs
(73)  cōnstituēs magnōs īrārum volvere flūctūs,
(74)  nec dēlūbra deum placidō cum pectore adībis,
(75)  nec dē corpore quae sānctō simulācra feruntur
(76)  in mentēs hominum dīvīnae nūntia fōrmae,
(77)  suscipere haec animī tranquillā pāce valēbis.
(78)  inde vidēre licet quālis jam vīta sequātur.
(79)  quam quidem ut ā nōbīs ratiō vērissima longē
(80)  rēiciat, quamquam sunt ā mē multa profecta,
(81)  multa tamen restant et sunt ōrnanda polītīs
(82)  versibus; est ratiō caelīque ignisque tenenda,
(83)  sunt tempestātēs et fulmina clāra canenda,
(84)  quid faciant et quā dē causā cumque ferantur;
(85)  nē trepidēs caelī dīvīsīs partibus āmēns,
(86)  unde volāns ignis pervēnerit aut in utram sē
(87)  verterit hinc partim, quō pactō per loca saepta
(88)  īnsinuārit, et hinc dominātus ut extulerit sē.
(89)  quōrum operum causās nūllā ratiōne vidēre
(90)  possunt ac fierī dīvīnō nūmine rentur.
(91)  tū mihi suprēmae praescrīpta ad candida calcis
(92)  currentī spatium praemōnstrā, callida mūsa
(93)  Calliopē, requiēs hominum dīvumque voluptās,
(94)  tē duce ut īnsignī capiam cum laude corōnam.
(95)  Prīncipiō tonitrū quatiuntur caerula caelī
(96)  proptereā quia concurrunt sublīme volantēs
(97)  aetheriae nūbēs contrā pugnantibus ventīs.
(98)  nec fit enim sonitus caelī dē parte serēnā,
(99)  vērum ubicumque magis dēnsō sunt agmine nūbēs,
(100)  tam magis hinc magnō fremitus fit murmure saepe.
(101)  praetereā neque tam condēnsō corpore nūbēs
(102)  esse queunt quam sunt lapidēs ac ligna, neque autem
(103)  tam tenuēs quam sunt nebulae fūmīque volantēs;
(104)  nam cadere aut brūtō dēbērent pondere pressae
(105)  ut lapidēs, aut ut fūmus cōnstāre nequīrent
(106)  nec cohibēre nivēs gelidās et grandinis imbrīs.
(107)  Dant etiam sonitum patulī super aequora mundī,
(108)  carbasus ut quondam magnīs intenta theātrīs
(109)  dat crepitum mālōs inter jactāta trabēsque,
(110)  interdum perscissa furit petulantibus aurīs
(111)  et fragilis sonitus chartārum commeditātur;
(112)  id quoque enim genus in tonitrū cognōscere possīs,
(113)  aut ubi suspēnsam vestem chartāsque volantīs
(114)  verberibus ventī versant planguntque per aurās.
(115)  fit quoque enim inter dum ut nōn tam concurrere nūbēs
(116)  frontibus adversīs possint quam dē latere īre
(117)  dīversō mōtū rādentēs corpora tractim,
(118)  āridus unde aurīs terget sonus ille diūque
(119)  dūcitur, exierunt dōnec regiōnibus artīs.
(120)  Hōc etiam pactō tonitrū concussa videntur
(121)  omnia saepe gravī tremere et dīvolsa repente
(122)  maxima dissiluisse capācis moenia mundī,
(123)  cum subitō validī ventī conlēcta procella
(124)  nūbibus intorsit sēsē conclūsaque ibīdem
(125)  turbine versantī magis ac magis undique nūbem
(126)  cōgit utī fīat spissō cava corpore circum,
(127)  post ubi conminuit vīs ejus et impetus ācer,
(128)  tum perterricrepō sonitū dat scissa fragōrem.
(129)  nec mīrum, cum plēna animae vēnsīcula parva
(130)  saepe haud dat parvum sonitum displōsa repente.
(131)  Est etiam ratiō, cum ventī nūbila perflant,
(132)  ut sonitūs faciant; etenim rāmōsa vidēmus
(133)  nūbila saepe modīs multīs atque aspera ferrī;
(134)  scīlicet ut, crēbram silvam cum flāmina caurī
(135)  perflant, dant sonitum frondēs rāmīque fragōrem.
(136)  Fit quoque ut interdum validī vīs incita ventī
(137)  perscindat nūbem perfringēns impete rēctō;
(138)  nam quid possit ibī flātus manifēsta docet rēs,
(139)  hīc, ubi lēnior est, in terrā cum tamen alta
(140)  arbusta ēvolvēns rādīcibus haurit ab īmīs.
(141)  sunt etiam flūctūs per nūbila, quī quasi murmur
(142)  dant in frangendō graviter; quod item fit in altīs
(143)  flūminibus magnōque marī, cum frangitur aestus.
(144)  Fit quoque, ubi ē nūbī in nūbem vīs incidit ārdēns
(145)  fulminis; haec multō sī forte ūmōre recēpit
(146)  ignem, continuō magnō clāmōre trucīdat;
(147)  ut calidīs candēns ferrum ē fornācibus ōlim
(148)  strīdit, ubi in gelidum propter dēmersimus imbrem.
(149)  Āridior porrō sī nūbēs accipit ignem,
(150)  ūritur ingentī sonitū succēnsa repente,
(151)  lauricomōs ut sī per montīs flamma vagētur
(152)  turbine ventōrum combūrēns impete magnō;
(153)  nec rēs ūlla magis quam Phoebī Delphica laurus
(154)  terribilī sonitū flammā crepitante cremātur.
(155)  Dēnique saepe gelī multus fragor atque ruīna
(156)  grandinis in magnīs sonitum dat nūbibus altē;
(157)  ventus enim cum cōnfercit, franguntur in artum
(158)  concrētī montēs nimbōrum et grandine mixtī.
(159)  Fulgit item, nūbēs ignis cum sēmina multa
(160)  excussēre suō concursū, ceu lapidem sī
(161)  percutiat lapis aut ferrum; nam tum quoque lūmen
(162)  exilit et clārās scintillās dissipat ignis.
(163)  sed tonitrum fit utī post auribus accipiāmus,
(164)  fulgere quam cernant oculī, quia semper ad aurīs
(165)  tardius adveniunt quam vīsum quae moveant rēs.
(166)  id licet hinc etiam cognōscere: caedere sī quem
(167)  ancipitī videās ferrō procul arboris auctum,
(168)  ante fit ut cernās ictum quam plāga per aurīs
(169)  det sonitum; sīc fulgōrem quoque cernimus ante
(170)  quam tonitrum accipimus, pariter quī mittitur ignī
(171)  ē similī causā, concursū nātus eōdem.
(172)  Hōc etiam pactō volucrī loca lūmine tingunt
(173)  nūbēs et tremulō tempestās impete fulgit.
(174)  ventus ubi invāsit nūbem et versātus ibīdem
(175)  fēcit ut ante cavam docuī spissēscere nūbem,
(176)  mōbilitāte suā fervēscit; ut omnia mōtū
(177)  percalefacta vidēs ārdēscere, plumbea vērō
(178)  glāns etiam longō cursū volvenda liquēscit.
(179)  ergō fervidus hic nūbem cum perscidit ātram,
(180)  dissipat ārdōris quasi per vim expressa repente
(181)  sēmina, quae faciunt nictantia fulgura flammae;
(182)  inde sonus sequitur, quī tardius adlicit aurīs
(183)  quam quae perveniunt oculōrum ad lūmina nostra.
(184)  scīlicet hoc dēnsīs fit nūbibus et simul altē
(185)  extructīs aliīs aliās super impete mīrō.
(186)  nē tibi sit frūdī quod nōs īnferne vidēmus
(187)  quam sint lāta magis quam sūrsum extructa quid extent.
(188)  contemplātor enim, cum montibus adsimulāta
(189)  nūbila portābunt ventī trānsversa per aurās,
(190)  aut ubi per magnōs montīs cumulāta vidēbis
(191)  īnsuper esse aliīs alia atque urguēre supernā
(192)  in statiōne locāta sepultīs undique ventīs;
(193)  tum poteris magnās mōlēs cognōscere eōrum
(194)  spēluncāsque velut saxīs pendentibus strūctās
(195)  cernere, quās ventī cum tempestāte coortā
(196)  conplērunt, magnō indignantur murmure clausī
(197)  nūbibus in caveīsque ferārum mōre minantur,
(198)  nunc hinc nunc illinc fremitūs per nūbila mittunt,
(199)  quaerentēsque viam circum versantur et ignis
(200)  sēmina convolvunt ē nūbibus atque ita cōgunt
(201)  multa rotantque cavīs flammam fornācibus intus,
(202)  dōnec dīvolsā fulsērunt nūbe coruscī.
(203)  Hāc etiam fit utī dē causā mōbilis ille
(204)  dēvolet in terram liquidī color aureus ignis,
(205)  sēmina quod nūbēs ipsās permulta necessum est
(206)  ignis habēre; etenim cum sunt ūmōre sine ūllō,
(207)  flammeus est plērumque colōs et splendidus ollīs.
(208)  quippe etenim sōlis dē lūmine multa necesse est
(209)  concipere, ut meritō rubeant ignēsque profundant.
(210)  hāsce igitur cum ventus agēns contrūsit in ūnum
(211)  compressitque locum cōgēns, expressa profundunt
(212)  sēmina, quae faciunt flammae fulgēre colōrēs.
(213)  Fulgit item, cum rārēscunt quoque nūbila caelī;
(214)  nam cum ventus eās leviter dīdūcit euntīs
(215)  dissolvitque, cadant ingrātius illa necesse est
(216)  sēmina quae faciunt fulgōrem. tum sine taetrō
(217)  terrōre atque sonīs fulgit nūllōque tumultū.
(218)  Quod superest, quālī nātūrā praedita cōnstent
(219)  fulmina, dēclārant ictūs et inusta vapōris
(220)  signa notaeque gravīs hālantis sulpuris aurās;
(221)  ignis enim sunt haec nōn ventī signa neque imbris.
(222)  praetereā saepe accendunt quoque tēcta domōrum
(223)  et celerī flammā dominantur in aedibus ipsīs.
(224)  hunc tibi subtīlem cum prīmīs ignibus ignem
(225)  cōnstituit nātūra minūtīs mōbilibusque
(226)  corporibus, cui nīl omnīnō obsistere possit.
(227)  trānsit enim validum fulmen per saepta domōrum
(228)  clāmor ut ac vōcēs, trānsit per saxa, per aera
(229)  et liquidum pūnctō facit aes in tempore et aurum.
(230)  cūrat item vāsīs integrīs vīna repente
(231)  diffugiant, quia nīmīrum facile omnia circum
(232)  conlaxat rārēque facit laterāmina vāsīs
(233)  adveniēns calor ejus et īnsinuātus in ipsum
(234)  mōbiliter solvēns differt prīmōrdia vīnī.
(235)  quod sōlis vapor aetātem nōn posse vidētur
(236)  efficere usque adeō pollēns fervōre coruscō.
(237)  tantō mōbilior vīs et dominantior haec est.
(238)  Nunc ea quō pactō gignantur et impete tantō
(239)  fīant ut possint ictū disclūdere turrīs,
(240)  disturbāre domōs, āvellere tigna trabēsque
(241)  et monimenta virum commōlīrī atque ciēre,
(242)  exanimāre hominēs, pecudēs prōsternere passim,
(243)  cētera dē genere hōc quā vī facere omnia possint,
(244)  expediam neque tē in prōmissīs plūra morābor.
(245)  Fulmina gignier ē crassīs altēque putandum est
(246)  nūbibus extructīs; nam caelō nūlla serēnō
(247)  nec leviter dēnsīs mittuntur nūbibus umquam.
(248)  nam dubiō procul hoc fierī manifēsta docet rēs;
(249)  quod tunc per tōtum concrēscunt āera nūbēs,
(250)  undique utī tenebrās omnīs Acherunta reāmur
(251)  līquisse et magnās caelī complēsse cavernās,
(252)  usque adeō taetrā nimbōrum nocte coortā
(253)  inpendent ātrae formīdinis ōra supernē,
(254)  cum commōlīrī tempestās fulmina coeptat.
(255)  praetereā persaepe niger quoque per mare nimbus,
(256)  ut picis ē caelō dēmissum flūmen, in undās
(257)  sīc cadit effertus tenebrīs procul et trahit ātram
(258)  fulminibus gravidam tempestātem atque procellīs,
(259)  ignibus ac ventīs cum prīmīs ipse replētus,
(260)  in terrā quoque ut horrēscant ac tēcta requīrant.
(261)  sīc igitur superā nostrum caput esse putandum est
(262)  tempestātem altam; neque enim cālīgine tantā
(263)  obruerent terrās, nisi inaedificāta supernē
(264)  multa forent multīs exēmptō nūbila sōle;
(265)  nec tantō possent venientēs opprimere imbrī,
(266)  flūmina abundāre ut facerent campōsque natāre,
(267)  sī nōn extructīs foret altē nūbibus aethēr.
(268)  hīc igitur ventīs atque ignibus omnia plēna
(269)  sunt; ideō passim fremitūs et fulgura fīunt.
(270)  quippe etenim suprā docuī permulta vapōris
(271)  sēmina habēre cavās nūbēs et multa necesse est
(272)  concipere ex sōlis radiīs ārdōreque eōrum.
(273)  hōc ubi ventus eās īdem quī cōgit in ūnum
(274)  forte locum quemvīs, expressit multa vapōris
(275)  sēmina sēque simul cum eō commiscuit ignī,
(276)  īnsinuātus ibī vortex versātur in artō
(277)  et calidīs acuit fulmen fornācibus intus;
(278)  nam duplicī ratiōne accenditur: ipse suā cum
(279)  mōbilitāte calēscit et ē contāgibus ignis.
(280)  inde ubi percaluit ventī vīs et gravis ignis
(281)  impetus incessit, mātūrum tum quasi fulmen
(282)  perscindit subitō nūbem ferturque coruscīs
(283)  omnia lūminibus lūstrāns loca percitus ārdor.
(284)  quem gravis īnsequitur sonitus, displōsa repente
(285)  opprimere ut caelī videantur templa supernē.
(286)  inde tremor terrās graviter pertemptat et altum
(287)  murmura percurrunt caelum; nam tōta ferē tum
(288)  tempestās concussa tremit fremitūsque moventur.
(289)  quō dē concussū sequitur gravis imber et ūber,
(290)  omnis utī videātur in imbrem vertier aethēr
(291)  atque ita praecipitāns ad dīluviem revocāre;
(292)  tantus discidiō nūbis ventīque procella
(293)  mittitur, ārdentī sonitus cum prōvolat ictū.
(294)  Est etiam cum vīs extrīnsecus incita ventī
(295)  incidit in validam mātūrō culmine nūbem;
(296)  quam cum perscidit, extemplō cadit igneus ille
(297)  vertex, quem patriō vocitāmus nōmine fulmen.
(298)  hoc fit idem in partīs aliās, quōcumque tulit vīs.
(299)  Fit quoque ut interdum ventī vīs missa sine ignī
(300)  igniscat tamen in spatiō longōque meātū,
(301)  dum venit āmittēns in cursū corpora quaedam
(302)  grandia, quae nequeunt pariter penetrāre per aurās,
(303)  atque alia ex ipsō conrādēns āere portat
(304)  parvola, quae faciunt ignem commixta volandō;
(305)  nōn aliā longē ratiōne ac plumbea saepe
(306)  fervida fit glāns in cursū, cum multa rigōris
(307)  corpora dīmittēns ignem concēpit in aurīs.
(308)  Fit quoque ut ipsīus plāgae vīs excitet ignem,
(309)  frīgida cum ventī pepulit vīs missa sine ignī,
(310)  nīmīrum quia, cum vehementī perculit ictū,
(311)  cōnfluere ex ipsō possunt elementa vapōris
(312)  et simul ex illā quae tum rēs excipit ictum;
(313)  ut, lapidem ferrō cum caedimus, ēvolat ignis,
(314)  nec, quod frīgida vīs ferrī est, hōc sētius illī
(315)  sēmina concurrunt calidī fulgōris ad ictum.
(316)  sīc igitur quoque rēs accendī fulmine dēbet,
(317)  opportūna fuit sī forte et idōnea flammīs.
(318)  nec temere omnīnō plānē vīs frīgida ventī
(319)  esse potest, ea quae tantā vī missa supernē est,
(320)  quīn, prius in cursū sī nōn accenditur ignī,
(321)  at tepefacta tamen veniat commixta calōre.
(322)  Mōbilitās autem fit fulminis et gravis ictus
(323)  et celerī fermē percurrunt fulmina lāpsū,
(324)  nūbibus ipsa quod omnīnō prius incita sē vīs
(325)  colligit et magnum cōnāmen sūmit eundī,
(326)  inde ubi nōn potuit nūbēs capere inpetis auctum,
(327)  exprimitur vīs atque ideō volat impete mīrō,
(328)  ut validīs quae dē tormentīs missa feruntur.
(329)  Adde quod ē parvīs et lēvibus est elementīs,
(330)  nec facile est tālī nātūrae obsistere quicquam;
(331)  inter enim fugit ac penetrat per rāra viārum,
(332)  nōn igitur multīs offēnsibus in remorandō
(333)  haesitat, hanc ob rem celerī volat impete lābēns.
(334)  Deinde, quod omnīnō nātūrā pondera deorsum
(335)  omnia nītuntur, cum plāga est addita vērō,
(336)  mōbilitās duplicātur et impetus ille gravēscit,
(337)  ut vehementius et citius quaecumque morantur
(338)  obvia discutiat plāgīs itinerque sequātur.
(339)  Dēnique quod longō venit impete, sūmere dēbet
(340)  mōbilitātem etiam atque etiam, quae crēscit eundō
(341)  et validās auget vīrīs et rōborat ictum;
(342)  nam facit ut quae sint illīus sēmina cumque
(343)  ē regiōne locum quasi in ūnum cūncta ferantur,
(344)  omnia coniciēns in eum volventia cursum.
(345)  Forsitan ex ipsō veniēns trahat āere quaedam
(346)  corpora, quae plāgīs incendunt mōbilitātem.
(347)  incolumīsque venit per rēs atque integra trānsit
(348)  multa, forāminibus liquidus quia trānsviat ignis.
(349)  multaque perfringit, cum corpora fulminis ipsa
(350)  corporibus rērum inciderunt, quā texta tenentur.
(351)  dissolvit porrō facile aes aurumque repente
(352)  cōnfervēfacit, ē parvīs quia facta minūtē
(353)  corporibus vīs est et lēvibus ex elementīs,
(354)  quae facile īnsinuantur et īnsinuāta repente
(355)  dissolvunt nōdōs omnīs et vincla relaxant.
(356)  Autumnōque magis stēllīs fulgentibus alta
(357)  concutitur caelī domus undique tōtaque tellūs,
(358)  et cum tempora sē vēris flōrentia pandunt.
(359)  frīgore enim dēsunt ignēs ventīque calōre
(360)  dēficiunt neque sunt tam dēnsō corpore nūbēs.
(361)  interutrāsque igitur cum caelī tempora cōnstant,
(362)  tum variae causae concurrunt fulminis omnēs.
(363)  nam fretus ipse annī permiscet frīgus ad aestum.
(364)  quōrum utrumque opus est fabricanda ad fulmina nūbī,
(365)  ut discordia sit rērum magnōque tumultū
(366)  ignibus et ventīs furibundus fluctuet āēr.
(367)  prīma calōris enim pars est postrēma rigōris;
(368)  tempus id est vernum; quārē pugnāre necesse est
(369)  dissimilīs rēs inter sē turbāreque mixtās.
(370)  et calor extrēmus prīmō cum frīgore mixtus
(371)  volvitur, autumnī quod fertur nōmine tempus,
(372)  hīc quoque cōnflīgunt hiemēs aestātibus ācrēs.
(373)  proptereā freta sunt haec annī nōminitanda,
(374)  nec mīrum est, in eō sī tempore plūrima fīunt
(375)  fulmina tempestāsque ciētur turbida caelō,
(376)  ancipitī quoniam bellō turbātur utrimque,
(377)  hinc flammīs, illinc ventīs ūmōreque mixtō.
(378)  Hoc est igniferī nātūram fulminis ipsam
(379)  perspicere et quā vī faciat rem quamque vidēre,
(380)  nōn Tyrrhēna retrō volventem carmina frūstrā
(381)  indicia occultae dīvum perquīrere mentis,
(382)  unde volāns ignis pervēnerit aut in utram sē
(383)  verterit hinc partim, quō pactō per loca saepta
(384)  īnsinuārit, et hinc dominātus ut extulerit sē,
(385)  quidve nocēre queat dē caelō fulminis ictus.
(386)  quod sī Juppiter atque aliī fulgentia dīvī
(387)  terrificō quatiunt sonitū caelestia templa
(388)  et jaciunt ignem quō cuique est cumque voluntās,
(389)  cūr quibus incautum scelus āversābile cumque est
(390)  nōn faciunt ictī flammās ut fulguris hālent
(391)  pectore perfixō, documen mortālibus ācre,
(392)  et potius nūllā sibi turpī cōnscius in rē
(393)  volvitur in flammīs innoxius inque pedītur
(394)  turbine caelestī subitō correptus et ignī?
(395)  cūr etiam loca sōla petunt frūstrāque labōrant?
(396)  an tum bracchia cōnsuēscunt firmantque lacertōs?
(397)  in terrāque patris cūr tēlum perpetiuntur
(398)  optundī? cūr ipse sinit neque parcit in hostīs?
(399)  dēnique cūr numquam caelō jacit undique pūrō
(400)  Juppiter in terrās fulmen sonitūsque profundit?
(401)  an simul ac nūbēs successēre, ipse in eās tum
(402)  dēscendit, prope ut hinc tēlī dēterminet ictūs?
(403)  in mare quā porrō mittit ratiōne? quid undās
(404)  arguit et liquidam mōlem campōsque natantīs?
(405)  praetereā sī vult caveāmus fulminis ictum,
(406)  cūr dubitat facere ut possīmus cernere missum?
(407)  sī nec opīnantīs autem volt opprimere ignī,
(408)  cūr tonat ex illā parte, ut vītāre queāmus,
(409)  cūr tenebrās ante et fremitūs et murmura concit?
(410)  et simul in multās partīs quī crēdere possīs
(411)  mittere? an hoc ausīs numquam contendere factum,
(412)  ut fierent ictūs ūnō sub tempore plūrēs?
(413)  at saepe est numerō factum fierīque necesse est,
(414)  ut pluere in multīs regiōnibus et cadere imbrīs,
(415)  fulmina sīc ūnō fierī sub tempore multa.
(416)  postrēmō cūr sāncta deum dēlūbra suāsque
(417)  discutit īnfēstō praeclārās fulmine sēdēs
(418)  et bene facta deum frangit simulācra suīsque
(419)  dēmit imāginibus violentō volnere honōrem?
(420)  altaque cūr plērumque petit loca plūrimaque ejus
(421)  montibus in summīs vestīgia cernimus ignis?
(422)  Quod super est, facile est ex hīs cognōscere rēbus,
(423)  prēstērās Grāiī quōs ab rē nōminitārunt,
(424)  in mare quā missī veniant ratiōne supernē.
(425)  nam fit ut interdum tam quam dēmissa columna
(426)  in mare dē caelō dēscendat, quam freta circum
(427)  fervēscunt graviter spīrantibus incita flābrīs,
(428)  et quaecumque in eō tum sint dēprēnsa tumultū
(429)  nāvigia in summum veniant vexāta perīclum.
(430)  hoc fit ubi interdum nōn quit vīs incita ventī
(431)  rumpere quam coepit nūbem, sed dēprimit, ut sit
(432)  in mare dē caelō tam quam dēmissa columna,
(433)  paulātim, quasi quid pugnō bracchīque supernē
(434)  conjectū trūdātur et extendātur in undās;
(435)  quam cum discidit, hinc prōrumpitur in mare ventī
(436)  vīs et fervōrem mīrum concinnat in undīs;
(437)  versābundus enim turbō dēscendit et illam
(438)  dēdūcit pariter lentō cum corpore nūbem;
(439)  quam simul ac gravidam dētrūsit ad aequora pontī,
(440)  ille in aquam subitō tōtum sē inmittit et omne
(441)  excitat ingentī sonitū mare fervere cōgēns.
(442)  Fit quoque ut involvat ventī sē nūbibus ipse
(443)  vertex conrādēns ex āere sēmina nūbis
(444)  et quasi dēmissum caelō prēstēra imitētur;
(445)  hic ubi sē in terrās dēmīsit dissoluitque,
(446)  turbinis immānem vim prōvomit atque procellae.
(447)  sed quia fit rārō omnīnō montīsque necesse est
(448)  officere in terrīs, appāret crēbrius īdem
(449)  prōspectū maris in magnō caelōque patentī.
(450)  Nūbila concrēscunt, ubi corpora multa volandō
(451)  hōc superō in caelī spatiō coiēre repente
(452)  asperiōra, modīs quae possint indupedīta
(453)  exiguīs tamen inter sē compressa tenērī.
(454)  haec faciunt prīmum parvās cōnsistere nūbēs;
(455)  inde ea comprēndunt inter sē cōnque gregantur
(456)  et conjungendō crēscunt ventīsque feruntur
(457)  usque adeō dōnec tempestās saeva coorta est.
(458)  Fit quoque utī montis vīcīna cacūmina caelō
(459)  quam sint quōque magis, tantō magis ēdita fūment
(460)  adsiduē fulvae nūbis cālīgine crassā
(461)  proptereā quia, cum cōnsistunt nūbila prīmum,
(462)  ante vidēre oculī quam possint tenuia, ventī
(463)  portantēs cōgunt ad summa cacūmina montis;
(464)  hīc dēmum fit utī turbā majōre coortā
(465)  et condēnsa queant appārēre et simul ipsō
(466)  vertice dē montis videantur surgere in aethram.
(467)  nam loca dēclārat sūrsum ventōsa patēre
(468)  rēs ipsa et sēnsus, montīs cum ascendimus altōs.
(469)  Praetereā permulta marī quoque tollere tōtō
(470)  corpora nātūram dēclārant lītore vestēs
(471)  suspēnsae, cum concipiunt ūmōris adhaesum.
(472)  quō magis ad nūbīs augendās multa videntur
(473)  posse quoque ē salsō cōnsurgere mōmine pontī;
(474)  nam ratiō cōnsanguinea est ūmōribus omnis.
(475)  Praetereā fluviīs ex omnibus et simul ipsā
(476)  surgere dē terrā nebulās aestumque vidēmus,
(477)  quae velut hālitus hinc ita sūrsum expressa feruntur
(478)  suffunduntque suā caelum cālīgine et altās
(479)  sufficiunt nūbīs paulātim conveniundō;
(480)  urget enim quoque signiferī super aetheris aestus
(481)  et quasi densendō subtexit caerula nimbīs.
(482)  Fit quoque ut hunc veniant in caelum extrīnsecus illa
(483)  corpora quae faciunt nūbīs nimbōsque volantīs;
(484)  innumerābilem enim numerum summamque profundī
(485)  esse īnfīnītam docuī, quantāque volārent
(486)  corpora mōbilitāte ostendī quamque repente
(487)  immemorābile per spatium trānsīre solērent.
(488)  haut igitur mīrum est, sī parvō tempore saepe
(489)  tam magnīs ventīs tempestās atque tenebrae
(490)  cōperiant maria ac terrās inpēnsa superne,
(491)  undique quandoquidem per caulās aetheris omnīs
(492)  et quasi per magnī circum spīrācula mundī
(493)  exitus introitusque elementīs redditus extat.
(494)  Nunc age, quō pactō pluvius concrēscat in altīs
(495)  nūbibus ūmor et in terrās dēmissus ut imber
(496)  dēcidat, expediam. prīmum jam sēmina aquāī
(497)  multa simul vincam cōnsurgere nūbibus ipsīs
(498)  omnibus ex rēbus pariterque ita crēscere utrumque
(499)  et nūbīs et aquam, quaecumque in nūbibus extat,
(500)  ut pariter nōbīs corpus cum sanguine crēscit,
(501)  sūdor item atque ūmor quīcumque est dēnique membrīs.
(502)  concipiunt etiam multum quoque saepe marīnum
(503)  ūmōrem, velutī pendentia vellera lānae,
(504)  cum superā magnum mare ventī nūbila portant.
(505)  cōnsimilī ratiōne ex omnibus amnibus ūmor
(506)  tollitur in nūbīs. quō cum bene sēmina aquārum
(507)  multa modīs multīs convēnēre undique adaucta,
(508)  cōnfertae nūbēs ūmōrem mittere certant
(509)  dupliciter; nam vīs ventī contrūdit et ipsa
(510)  cōpia nimbōrum turbā majōre coāctā
(511)  urget et ē superō premit ac facit effluere imbrīs.
(512)  praetereā cum rārēscunt quoque nūbila ventīs
(513)  aut dissolvuntur sōlis super icta calōre,
(514)  mittunt ūmōrem pluvium stillantque, quasi ignī
(515)  cēra super calidō tābēscēns multa liquēscat.
(516)  sed vehemēns imber fit, ubī vehementer utrāque
(517)  nūbila vī cumulāta premuntur et impete ventī.
(518)  at retinēre diū pluviae longumque morārī
(519)  cōnsuērunt, ubi multa cientur sēmina aquārum
(520)  atque aliīs aliae nūbēs nimbīque rigantēs
(521)  īnsuper atque omnī vulgō dē parte feruntur,
(522)  terraque cum fūmāns ūmōrem tōta redhālat.
(523)  hīc ubi sōl radiīs tempestātem inter opācam
(524)  adversā fulsit nimbōrum aspargine contrā,
(525)  tum color in nigrīs existit nūbibus arquī.
(526)  Cētera quae sūrsum crēscunt sūrsumque creantur,
(527)  et quae concrēscunt in nūbibus, omnia, prōrsum
(528)  omnia, nix ventī grandō gelidaeque pruīnae
(529)  et vīs magna gelī, magnum dūrāmen aquārum,
(530)  et mora quae fluviōs passim refrēnat aventīs,
(531)  perfacile est tamen haec reperīre animōque vidēre,
(532)  omnia quō pactō fīant quārēve creentur,
(533)  cum bene cognōrīs elementīs reddita quae sint.
(534)  Nunc age, quae ratiō terrāī mōtibus extet
(535)  percipe. et in prīmīs terram fac ut esse reāris
(536)  supter item ut superā ventōsīs undique plēnam
(537)  spēluncīs multōsque lacūs multāsque lacūnās
(538)  in gremiō gerere et rūpēs dēruptaque saxa;
(539)  multaque sub tergō terrāī flūmina tēcta
(540)  volvere vī flūctūs summersōs caeca putandum est;
(541)  undique enim similem esse suī rēs postulat ipsa.
(542)  hīs igitur rēbus subjūnctīs suppositīsque
(543)  terra superne tremit magnīs concussa ruīnīs,
(544)  subter ubi ingentīs spēluncās subruit aetās;
(545)  quippe cadunt tōtī montēs magnōque repente
(546)  concussū lātē disserpunt inde tremōrēs.
(547)  et meritō, quoniam plaustrīs concussa tremēscunt
(548)  tēcta viam propter nōn magnō pondere tōta,
(549)  nec minus exultant, sī quidvīs cumque viāī
(550)  ferrātōs utrimque rotārum succutit orbēs.
(551)  Fit quoque, ubi in magnās aquae vastāsque lacūnās
(552)  glēba vetustāte ē terrā prōvolvitur ingēns,
(553)  ut jactētur aquae flūctū quoque terra vacillāns;
(554)  ut vās interdum nōn quit cōnstāre, nisi ūmor
(555)  dēstitit in dubiō flūctū jactārier intus.
(556)  Praetereā ventus cum per loca subcava terrae
(557)  collēctus parte ex ūnā prōcumbit et urget
(558)  obnīxus magnīs spēluncās vīribus altās,
(559)  incumbit tellūs quō ventī prōna premit vīs.
(560)  tum superā terram quae sunt extructa domōrum
(561)  ad caelumque magis quantō sunt ēdita quaeque,
(562)  inclīnāta minent in eandem prōdita partem
(563)  prōtractaeque trabēs inpendent īre parātae.
(564)  et metuunt magnī nātūram crēdere mundī
(565)  exitiāle aliquod tempus clādemque manēre,
(566)  cum videant tantam terrārum incumbere mōlem!
(567)  quod nisi respīrent ventī, vīs nūlla refrēnet
(568)  rēs neque ab exitiō possit reprehendere euntīs;
(569)  nunc quia respīrant alternīs inque gravēscunt
(570)  et quasi collēctī redeunt cēduntque repulsī,
(571)  saepius hanc ob rem minitātur terra ruīnās
(572)  quam facit; inclīnātur enim retrōque recellit
(573)  et recipit prōlāpsa suās in pondere sēdēs.
(574)  hāc igitur ratiōne vacillant omnia tēcta,
(575)  summa magis mediīs, media īmīs, īma perhīlum.
(576)  Est haec ejusdem quoque magnī causa tremōris.
(577)  ventus ubi atque animae subitō vīs maxima quaedam
(578)  aut extrīnsecus aut ipsā tellūre coorta
(579)  in loca sē cava terrāī conjēcit ibīque
(580)  spēluncās inter magnās fremit ante tumultū
(581)  versābundā portātur, post incita cum vīs
(582)  exagitāta forās ērumpitur et simul altam
(583)  diffindēns terram magnum concinnat hiātum.
(584)  in Syriā Sidōne quod accidit et fuit Aegī
(585)  in Peloponnēsō, quās exitus hic animāī
(586)  disturbāt urbēs et terrae mōtus obortus.
(587)  multaque praetereā cecidērunt moenia magnīs
(588)  mōtibus in terrīs et multae per mare pessum
(589)  subsēdēre suīs pariter cum cīvibus urbēs.
(590)  quod nisi prōrumpit, tamen impetus ipse animāī
(591)  et fera vīs ventī per crēbra forāmina terrae
(592)  dispertītur ut horror et incutit inde tremōrem;
(593)  frīgus utī nostrōs penitus cum vēnit in artūs,
(594)  concutit invītōs cōgēns tremere atque movēre.
(595)  ancipitī trepidant igitur terrōre per urbīs,
(596)  tēcta superne timent, metuunt īnferne cavernās
(597)  terrāī nē dissolvat nātūra repente,
(598)  neu distracta suum lātē dispandat hiātum
(599)  idque suīs cōnfūsa velit complēre ruīnīs.
(600)  proinde licet quamvīs caelum terramque reantur
(601)  incorrupta fore aeternae mandāta salūtī:
(602)  et tamen interdum praesēns vīs ipsa perīclī
(603)  subdit et hunc stimulum quādam dē parte timōris,
(604)  nē pedibus raptim tellūs subtracta ferātur
(605)  in barathrum rērumque sequātur prōdita summa
(606)  funditus et fīat mundī cōnfūsa ruīna.
(607)  Prīncipiō mare mīrantur nōn reddere majus
(608)  nātūram, quō sit tantus dēcursus aquārum,
(609)  omnia quō veniant ex omnī flūmina parte.
(610)  adde vagōs imbrīs tempestātēsque volantēs,
(611)  omnia quae maria ac terrās sparguntque rigantque;
(612)  adde suōs fontīs; tamen ad maris omnia summam
(613)  guttāī vix īnstar erunt ūnīus adaugmen;
(614)  quō minus est mīrum mare nōn augēscere magnum.
(615)  Praetereā magnam sōl partem dētrahit aestū.
(616)  quippe vidēmus enim vestīs ūmōre madentīs
(617)  exsiccāre suīs radiīs ārdentibus sōlem;
(618)  at pelagē multa et lātē substrāta vidēmus.
(619)  proinde licet quamvīs ex ūnō quōque locō sōl
(620)  ūmōris parvam dēlībet ab aequore partem,
(621)  largiter in tantō spatiō tamen auferet undīs.
(622)  Tum porrō ventī quoque magnam tollere partem
(623)  ūmōris possunt verrentēs aequora, ventīs
(624)  ūnā nocte viās quoniam persaepe vidēmus
(625)  siccārī mollisque lutī concrēscere crustās.
(626)  Praetereā docuī multum quoque tollere nūbēs
(627)  ūmōrem magnō conceptum ex aequore pontī
(628)  et passim tōtō terrārum spargere in orbī,
(629)  cum pluit in terrīs et ventī nūbila portant.
(630)  Postrēmō quoniam rārō cum corpore tellūs
(631)  est et conjūncta est ōrās maris undique cingēns,
(632)  dēbet, ut in mare dē terrīs venit ūmor aquāī,
(633)  in terrās itidem mānāre ex aequore salsō;
(634)  percōlātur enim vīrus retrōque remānat
(635)  māteriēs ūmōris et ad caput amnibus omnis
(636)  cōnfluit, inde super terrās redit agmine dulcī
(637)  quā via secta semel liquidō pede dētulit undās.
(638)  Nunc ratiō quae sit, per faucēs montis ut Aetnae
(639)  expīrent ignēs interdum turbine tantō,
(640)  expediam; neque enim mediocrī clāde coorta
(641)  flammae tempestās Siculum domināta per agrōs
(642)  fīnitimīs ad sē convertit gentibus ōra,
(643)  fūmida cum caelī scintillāre omnia templa
(644)  cernentēs pavidā complēbant pectora cūrā,
(645)  quid mōlīrētur rērum nātūra novārum.
(646)  Hīsce tibi in rēbus lātē est altēque videndum
(647)  et longē cūnctās in partīs dispiciendum,
(648)  ut reminīscāris summam rērum esse profundam
(649)  et videās caelum summāī tōtius ūnum
(650)  quam sit parvula pars et quam multēsima cōnstet
(651)  nec tota pars, homo terrāī quota tōtius ūnus.
(652)  quod bene prōpositum sī plānē contueāre
(653)  ac videās plānē, mīrārī multa relinquās.
(654)  numquis enim nostrum mīrātur, sīquis in artūs
(655)  accēpit calidō febrim fervōre coortam
(656)  aut alium quemvīs morbī per membra dolōrem?
(657)  opturgēscit enim subitō pēs, arripit ācer
(658)  saepe dolor dentēs, oculōs invādit in ipsōs,
(659)  existit sacer ignis et ūrit corpore serpēns
(660)  quamcumque arripuit partem rēpitque per artūs,
(661)  nīmīrum quia sunt multārum sēmina rērum
(662)  et satis haec tellūs morbī caelumque malī fert,
(663)  unde queat vīs immēnsī prōcrēscere morbī.
(664)  sīc igitur tōtī caelō terraeque putandum est
(665)  ex īnfīnītō satis omnia suppeditāre,
(666)  unde repente queat tellūs concussa movērī
(667)  perque mare ac terrās rapidus percurrere turbō,
(668)  ignis abundāre Aetnaeus, flammēscere caelum;
(669)  id quoque enim fit et ārdēscunt caelestia templa
(670)  et tempestātēs pluviae graviōre coortū
(671)  sunt, ubi forte ita sē tetulērunt sēmina aquārum.
(672)  'at nimis est ingēns incendī turbidus ārdor.'
(673)  scīlicet et fluvius quī vīsus maximus ēī,
(674)  quī nōn ante aliquem majōrem vīdit, et ingēns
(675)  arbor homōque vidētur et omnia dē genere omnī
(676)  maxima quae vīdit quisque, haec ingentia fingit,
(677)  cum tamen omnia cum caelō terrāque marīque
(678)  nīl sint ad summam summāī tōtius omnem.
(679)  Nunc tamen illa modīs quibus inrītāta repente
(680)  flamma forās vastīs Aetnae fornācibus efflet,
(681)  expediam. prīmum tōtīus subcava montis
(682)  est nātūra ferē silicum suffulta cavernīs.
(683)  omnibus est porrō in spēluncīs ventus et āēr.
(684)  ventus enim fit, ubi est agitandō percitus āēr.
(685)  hic ubi percaluit calefēcitque omnia circum
(686)  saxa furēns, quā contingit, terramque et ab ollīs
(687)  excussit calidum flammīs vēlōcibus ignem,
(688)  tollit sē ac rēctīs ita faucibus ēicit altē.
(689)  fert itaque ārdōrem longē longēque favīllam
(690)  differt et crassā volvit cālīgine fūmum
(691)  extrūditque simul mīrandō pondere saxa;
(692)  nē dubitēs quīn haec animāī turbida sit vīs.
(693)  praetereā magnā ex partī mare montis ad ejus
(694)  rādīcēs frangit flūctūs aestumque resolvit.
(695)  ex hōc usque marī spēluncae montis ad altās
(696)  perveniunt subter faucēs. hāc īre fatendum est
(697)  [[Zeile Lost]]
(698)  et penetrāre marī penitus rēs cōgit apertō
(699)  atque efflāre forās ideōque extollere flammam
(700)  saxaque subjectāre et harēnae tollere nimbōs.
(701)  in summō sunt vertice enim crātēres, ut ipsī
(702)  nōminitant, nōs quod faucēs perhibēmus et ōra.
(703)  Sunt aliquot quoque rēs quārum ūnam dīcere causam
(704)  nōn satis est, vērum plūrīs, unde ūna tamen sit;
(705)  corpus ut exanimum sīquod procul ipse jacēre
(706)  cōnspiciās hominis, fit ut omnīs dīcere causās
(707)  conveniat lētī, dīcātur ut illius ūna;
(708)  nam neque eum ferrō nec frīgore vincere possīs
(709)  interiisse neque ā morbō neque forte venēnō,
(710)  vērum aliquid genere esse ex hōc quod contigit ēī
(711)  scīmus. item in multīs hoc rēbus dīcere habēmus.
(712)  Nīlus in aestātem crēscit campīsque redundat
(713)  ūnicus in terrīs, Aegyptī tōtius amnis.
(714)  is rigat Aegyptum medium per saepe calōrem,
(715)  aut quia sunt aestāte aquilōnēs ōstia contrā,
(716)  annī tempore eō, quī etēsiae esse feruntur,
(717)  et contrā fluvium flantēs remorantur et undās
(718)  cōgentēs sursus replent cōguntque manēre.
(719)  nam dubiō procul haec adversō flābra feruntur
(720)  flūmine, quae gelidīs ab stēllīs axis aguntur;
(721)  ille ex aestiferā partī venit amnis ab austrō
(722)  inter nigra virum percoctō saecla colōre
(723)  exoriēns penitus mediā ab regiōne diēī.
(724)  est quoque utī possit magnus congestus harēnae
(725)  flūctibus adversīs oppīlāre ōstia contrā,
(726)  cum mare permōtum ventīs ruit intus harēnam;
(727)  quō fit utī pactō līber minus exitus amnis
(728)  et prōclīvis item fīat minus impetus undīs.
(729)  fit quoque utī pluviae forsan magis ad caput ēī
(730)  tempore eō fīant, quō etēsia flābra aquilōnum
(731)  nūbila coniciunt in eās tunc omnia partīs.
(732)  scīlicet, ad mediam regiōnem ējecta diēī
(733)  cum convēnērunt, ibi ad altōs dēnique montīs
(734)  contrūsae nūbēs cōguntur vīque premuntur.
(735)  forsitan Aethiopum penitus dē montibus altīs
(736)  crēscat, ubi in campōs albās dēscendere ninguēs
(737)  tābificīs subigit radiīs sōl omnia lūstrāns.
(738)  Nunc age, Averna tibī quae sint loca cumque lacūsque,
(739)  expediam, quālī nātūrā praedita cōnstent.
(740)  prīncipiō, quod Averna vocantur nōmine, id ab rē
(741)  inpositum est, quia sunt avibus contrāria cūnctīs,
(742)  ē regiōne ea quod loca cum vēnēre volantēs,
(743)  rēmigiī oblītae pennārum vēla remittunt
(744)  praecipitēsque cadunt mollī cervīce profūsae
(745)  in terram, sī forte ita fert nātūra locōrum,
(746)  aut in aquam, sī forte lacus substrātus Avernī.
(747)  is locus est Cūmās apud, ācrī sulpure montis
(748)  opplētī calidīs ubi fūmant fontibus auctī.
(749)  est et Athēnaeīs in moenibus, arcis in ipsō
(750)  vertice, Palladis ad templum Trītōnidisalmae,
(751)  quō numquam pennīs appellunt corpora raucae
(752)  cornīcēs, nōn cum fūmant altāria dōnīs;
(753)  usque adeō fugitant nōn īrās Palladis ācrīs
(754)  pervigilī causā, Grāium ut cecinēre poētae,
(755)  sed nātūra locī opus efficit ipsa suāpte.
(756)  in Syriā quoque fertur item locus esse vidērī,
(757)  quadripedēs quoque quō simul ac vestīgia prīmum
(758)  intulerint, graviter vīs cōgat concidere ipsa,
(759)  mānibus ut sī sint dīvīs mactāta repente.
(760)  omnia quae nātūrālī ratiōne geruntur,
(761)  et quibus ē fīant causīs appāret orīgō;
(762)  jānua nē pote eīs Orcī regiōnibus esse
(763)  crēdātur, post hinc animās Acheruntis in ōrās
(764)  dūcere forte deōs mānīs īnferne reāmur,
(765)  nāribus ālipedēs ut cervī saepe putantur
(766)  dūcere dē latebrīs serpentia saecla ferārum.
(767)  quod procul ā vērā quam sit ratiōne repulsum
(768)  percipe; nam dē rē nunc ipsā dīcere cōnor.
(769)  Prīncipiō hoc dīcō, quod dīxī saepe quoque ante,
(770)  in terrā cujusque modī rērum esse figūrās;
(771)  multa, cibō quae sunt, vītālia multaque, morbōs
(772)  incutere et mortem quae possint adcelerāre.
(773)  et magis esse aliīs aliās animantibus aptās
(774)  rēs ad vītāī ratiōnem ostendimus ante
(775)  propter dissimilem nātūram dissimilīsque
(776)  textūrās inter sēsē prīmāsque figūrās.
(777)  multa meant inimīca per aurīs, multa per ipsās
(778)  īnsinuant nārīs īnfēsta atque aspera tāctū,
(779)  nec sunt multa parum tāctū vītanda neque autem
(780)  aspectū fugienda sapōreque trīstia quae sint.
(781)  Deinde vidēre licet quam multae sint hominī rēs
(782)  ācriter īnfēstō sēnsū spurcaeque gravēsque;
(783)  arboribus prīmum certīs gravis umbra tribūta
(784)  usque adeō, capitis faciant ut saepe dolōrēs,
(785)  sīquis eās subter jacuit prōstrātus in herbīs.
(786)  est etiam magnīs Helicōnis montibus arbōs
(787)  flōris odōrē hominem taetrō cōnsuēta necāre.
(788)  scīlicet haec ideō terrīs ex omnia surgunt,
(789)  multa modīs multīs multārum sēmina rērum
(790)  quod permixta gerit tellūs discrētaque trādit.
(791)  nocturnumque recēns extīnctum lūmen ubi ācrī
(792)  nīdōre offendit nārēs, cōnsōpit ibīdem,
(793)  concidere et spūmās quī morbō mittere suēvit.
(794)  castoreōque gravī mulier sōpīta recumbit,
(795)  et manibus nitidum tenerīs opus effluit ēī,
(796)  tempore eō si odōrāta est quō mēnstrua solvit.
(797)  multaque praetereā languentia membra per artūs
(798)  solvunt atque animam labefactant sēdibus intus.
(799)  dēnique sī calidīs etiam cūnctēre lavābrīs
(800)  plēnior et lueris, soliō ferventis aquāī
(801)  quam facile in mediō fit utī dēs saepe ruīnās!
(802)  carbōnumque gravis vīs atque odor īnsinuātur
(803)  quam facile in cerebrum, nisi aquā praecēpimus ante!
(804)  at cum membra domāns percēpit fervida febris,
(805)  tum fit odor vīnī plāgae mactābilis īnstar.
(806)  nōnne vidēs etiam terrā quoque sulpur in ipsā
(807)  gignier et taetrō concrēscere odōre bitūmen,
(808)  dēnique ubi argentī vēnās aurīque sequuntur,
(809)  terrāī penitus scrūtantēs abdita ferrō,
(810)  quālīs expīret Scaptensula subter odōrēs?
(811)  quidve malī fit ut exālent aurāta metalla!
(812)  quās hominum reddunt faciēs quālīsque colōrēs!
(813)  nōnne vidēs audīsve perīre in tempore parvō
(814)  quam soleant et quam vītāī cōpia dēsit,
(815)  quōs opere in tālī cohibet vīs magna necessis?
(816)  hōs igitur tellūs omnīs exaestuat aestūs
(817)  expīratque forās in apertum prōmptaque caelī.
(818)  Sīc et Averna loca ālitibus summittere dēbent
(819)  mortiferam vim. dē terrā quae surgit in aurās,
(820)  ut spatium caelī quādam dē parte venēnet;
(821)  quō simul ac prīmum pennīs dēlāta sit āles,
(822)  impediātur ibī caecō correpta venēnō,
(823)  ut cadat ē regiōne locī, quā dērigit aestus.
(824)  quō cum conruit, hīc eadem vīs illius aestūs
(825)  rēliquiās vītae membrīs ex omnibus aufert.
(826)  quippe etenim prīmō quasi quendam conciet aestum;
(827)  posterius fit utī, cum jam cecidēre venēnī
(828)  in fontīs ipsōs, ibi sit quoque vīta vomenda,
(829)  proptereā quod magna malī fit cōpia circum.
(830)  Fit quoque ut interdum vīs haec atque aestus Avernī
(831)  āera, quī inter avīs cumque est terramque locātus.
(832)  discutiat, prope utī locus hic linquātur inānis.
(833)  cujus ubi ē regiōne locī vēnēre volantēs,
(834)  claudicat extemplō pinnārum nīsus inānis
(835)  et cōnāmen utrimque ālārum prōditur omne.
(836)  hīc ubi nixārī nequeunt īnsistereque ālīs,
(837)  scīlicet in terram dēlābī pondere cōgit
(838)  nātūra, et vacuum prope jam per ināne jacentēs
(839)  dispergunt animās per caulās corporis omnīs.
(840)  [[Zeile Lost]]
(841)  frīgidior porrō in puteīs aestāte fit ūmor,
(842)  ārēscit quia terra calōre et sēmina sī qua
(843)  forte vapōris habet propriē, dīmittit in aurās.
(844)  quō magis est igitur tellūs effēta calōre,
(845)  fit quoque frīgidior quī in terrā est abditus ūmor.
(846)  frīgore cum premitur porrō omnis terra coitque
(847)  et quasi concrēscit, fit scīlicet ut coeundō
(848)  exprimat in puteōs sī quem gerit ipsa calōrem.
(849)  Esse apud Hammōnis fānum fōns lūce diurnā
(850)  frīgidus et calidus nocturnō tempore fertur.
(851)  hunc hominēs fontem nimis admīrantur et ācrī
(852)  sōle putant subter terrās fervēscere partim,
(853)  nox ubi terribilī terrās cālīgine tēxit.
(854)  quod nimis ā vērā est longē ratiōne remōtum.
(855)  quippe ubi sōl nūdum contractāns corpus aquāī
(856)  nōn quierit calidum superā dē reddere parte,
(857)  cum superum lūmen tantō fervōre fruātur,
(858)  quī queat hic supter tam crassō corpore terram
(859)  percoquere ūmōrem et calidō focilāre vapōre?
(860)  praesertim cum vix possit per saepta domōrum
(861)  īnsinuāre suum radiīs ārdentibus aestum.
(862)  quae ratiō est igitur? nīmīrum terra magis quod
(863)  rāra tenet circum fontem quam cētera tellūs
(864)  multaque sunt ignis prope sēmina corpus aquāī.
(865)  hōc ubi rōriferīs terram nox obruit undīs,
(866)  extemplō penitus frīgēscit terra coitque.
(867)  hāc ratiōne fit ut, tam quam compressa manū sit,
(868)  exprimat in fontem quae sēmina cumque habet ignis,
(869)  quae calidum faciunt laticis tāctum atque vapōrem.
(870)  inde ubi sōl radiīs terram dīmōvit obortus
(871)  et rārēfēcit calidō miscente vapōre,
(872)  rūrsus in antīquās redeunt prīmōrdia sēdēs
(873)  ignis et in terram cēdit calor omnis aquāī.
(874)  frīgidus hanc ob rem fit fōns in lūce diurnā.
(875)  praetereā sōlis radiīs jactātur aquāī
(876)  ūmor et in lūcem tremulō rārēscit ab aestū;
(877)  proptereā fit utī quae sēmina cumque habet ignis
(878)  dīmittat; quasi saepe gelum, quod continet in sē,
(879)  mittit et exsolvit glaciem nōdōsque relaxat.
(880)  Frīgidus est etiam fōns, suprā quem sita saepe
(881)  stuppa jacit flammam conceptō prōtinus ignī,
(882)  taedaque cōnsimilī ratiōne accēnsa per undās
(883)  conlūcet, quōcumque natāns impellitur aurīs.
(884)  nīmīrum quia sunt in aquā permulta vapōris
(885)  sēmina dē terrāque necesse est funditus ipsa
(886)  ignis corpora per tōtum cōnsurgere fontem
(887)  et simul exspīrāre forās exīreque in aurās,
(888)  nōn ita multa tamen, calidus queat ut fierī fōns;
(889)  praetereā dispersa forās ērumpere cōgit
(890)  vīs per aquam subitō sūrsumque ea conciliārī.
(891)  quod genus endo marī est Aradī fōns, dulcis aquāī
(892)  quī scatit et salsās circum sē dīmovet undās;
(893)  et multīs aliīs praebet regiōnibus aequor
(894)  ūtilitātem opportūnam sitientibus nautīs,
(895)  quod dulcīs inter salsās intervomit undās.
(896)  sīc igitur per eum possunt ērumpere fontem
(897)  et scatere illa forās; in stuppam sēmina quae cum
(898)  conveniunt aut in taedāī corpore adhaerent,
(899)  ārdēscunt facile extemplō, quia multa quoque in sē
(900)  sēmina habent ignis stuppae taedaeque tenentēs.
(901)  nōnne vidēs etiam, nocturna ad lūmina līnum
(902)  nūper ubi extīnctum admoveās, accendier ante
(903)  quam tetigit flammam, taedamque parī ratiōne?
(904)  multaque praetereā prius ipsō tācta vapōre
(905)  ēminus ārdēscunt quam comminus imbuat ignis.
(906)  hoc igitur fierī quoque in illō fonte putandum est.
(907)  Quod super est, agere incipiam quō foedere fīat
(908)  nātūrae, lapis hic ut ferrum dūcere possit,
(909)  quem Magnēta vocant patriō dē nōmine Grāī,
(910)  Magnētum quia sit patriīs in fīnibus ortus.
(911)  hunc hominēs lapidem mīrantur; quippe catēnam
(912)  saepe ex ānellīs reddit pendentibus ex sē.
(913)  quīnque etenim licet interdum plūrēsque vidēre
(914)  ōrdine dēmissō levibus jactārier aurīs,
(915)  ūnus ubi ex ūnō dēpendet supter adhaerēns
(916)  ex aliōque alius lapidis vim vinclaque nōscit;
(917)  usque adeō permānanter vīs pervalet ejus.
(918)  Hoc genus in rēbus firmandum est multa prius quam
(919)  ipsīus rēī ratiōnem reddere possīs,
(920)  et nimium longīs ambāgibus est adeundum;
(921)  quō magis attentās aurīs animumque reposcō.
(922)  Prīncipiō omnibus ab rēbus, quāscumque vidēmus,
(923)  perpetuō fluere ac mittī spargīque necesse est
(924)  corpora quae feriant oculōs vīsumque lacessant.
(925)  perpetuōque fluunt certīs ab rēbus odōrēs;
(926)  frīgus ut ā fluviīs, calor ā sōle, aestus ab undīs
(927)  aequoris, exēsor moerōrum, lītora propter;
(928)  nec variī cessant sonitūs mānāre per aurās;
(929)  dēnique in ōs salsī venit ūmor saepe sapōris,
(930)  cum mare versāmur propter, dīlūtaque contrā
(931)  cum tuimur miscērī absinthia, tangit amāror.
(932)  usque adeō omnibus ab rēbus rēs quaeque fluenter
(933)  fertur et in cūnctās dīmittitur undique partīs
(934)  nec mora nec requiēs interdatur ūlla fluendī,
(935)  perpetuō quoniam sentīmus et omnia semper
(936)  cernere odōrārī licet et sentīre sonāre.
(937)  Nunc omnīs repetam quam rārō corpore sint rēs
(938)  commemorāre; quod in prīmō quoque carmine clāret.
(939)  quippe etenim, quamquam multās hoc pertinet ad rēs
(940)  nōscere, cum prīmīs hanc ad rem prōtinus ipsam,
(941)  quā dē disserere adgredior, firmāre necesse est
(942)  nīl esse in prōmptū nisi mixtum corpus inānī.
(943)  prīncipiō fit ut in spēluncīs saxa superna
(944)  sūdent ūmōre et guttīs mānantibus stillent.
(945)  mānat item nōbīs ē tōtō corpore sūdor,
(946)  crēscit barba pilīque per omnia membra, per artūs.
(947)  dīditur in vēnās cibus omnīs, auget alitque
(948)  corporis extrēmās quoque partīs unguiculōsque.
(949)  frīgus item trānsīre per aes calidumque vapōrem
(950)  sentīmus, sentīmus item trānsīre per aurum
(951)  atque per argentum, cum pōcula plēna tenēmus.
(952)  dēnique per dissaepta domōrum saxea vōcēs
(953)  pervolitant, permānat odor frīgusque vapōsque
(954)  ignis, quī ferrī quoque vim penetrāre suēvit,
(955)  dēnique quā circum caelī lōrīca coercet,
(956)  morbida vīsque simul, cum extrīnsecus īnsinuātur;
(957)  et tempestāte in terrā caelōque coortā
(958)  in caelum terrāsque remōtae jūre facessunt;
(959)  quandoquidem nihil est nisi rārō corpore nexum.
(960)  Hūc accēdit utī nōn omnia, quae jaciuntur
(961)  corpora cumque ab rēbus, eōdem praedita sēnsū
(962)  atque eōdem pactō rēbus sint omnibus apta.
(963)  prīncipiō terram sōl excoquit et facit ārē,
(964)  at glaciem dissolvit et altīs montibus altās
(965)  extructāsque nivēs radiīs tābēscere cōgit;
(966)  dēnique cēra liquēfit in ejus posta vapōre.
(967)  ignis item liquidum facit aes aurumque resolvit,
(968)  at coria et carnem trahit et condūcit in ūnum.
(969)  ūmor aquae porrō ferrum condūrat ab ignī,
(970)  at coria et carnem mollit dūrāta calōre.
(971)  barbigerās oleaster eō juvat usque capellās,
(972)  effluat ambrosiās quasi vērō et nectare tīnctus;
(973)  quā nihil est hominī quod amārius frondeat esca.
(974)  dēnique amāracinum fugitat sūs et timet omne
(975)  unguentum; nam saetigerīs subus ācre venēnum est;
(976)  quod nōs interdum tam quam recreāre vidētur.
(977)  at contrā nōbīs caenum taeterrima cum sit
(978)  spurcitiēs, eadem subus haec jūcunda vidētur,
(979)  īnsatiābiliter tōtī ut volvantur ibīdem.
(980)  Hoc etiam super est, ipsā quam dīcere dē rē
(981)  adgredior, quod dīcendum prius esse vidētur.
(982)  multa forāmina cum variīs sint reddita rēbus,
(983)  dissimilī inter sē nātūrā praedita dēbent
(984)  esse et habēre suam nātūram quaeque viāsque.
(985)  quippe etenim variī sēnsūs animantibus īnsunt,
(986)  quōrum quisque suam propriē rem percipit in sē;
(987)  nam penetrāre aliō sonitūs aliōque sapōrem
(988)  cernimus ē sūcīs, aliō nīdōris odōrēs.
(989)  praetereā mānāre aliud per saxa vidētur,
(990)  atque aliud lignīs, aliud trānsīre per aurum,
(991)  argentōque forās aliud vitrōque meāre;
(992)  nam fluere hāc speciēs, illāc calor īre vidētur,
(993)  atque aliīs aliud citius trānsmittere eādem.
(994)  scīlicet id fierī cōgit nātūra viārum
(995)  multimodīs variāns, ut paulō ostendimus ante,
(996)  propter dissimilem nātūram textaque rērum.
(997)  Quā propter, bene ubi haec cōnfirmāta atque locāta
(998)  omnia cōnstiterint nōbīs praeposta parāta,
(999)  quod super est, facile hinc ratiō reddētur et omnis
(1000)  causa patēfīet, quae ferrī pelliciat vim.
(1001)  Prīncipiō fluere ē lapide hōc permulta necesse est
(1002)  sēmina sīve aestum, quī discutit āera plāgīs,
(1003)  inter quī lapidem ferrumque est cumque locātus.
(1004)  hoc ubi inānītur spatium multusque vacēfit
(1005)  in mediō locus, extemplō prīmōrdia ferrī
(1006)  in vacuum prōlāpsa cadunt conjūncta, fit utque
(1007)  ānulus ipse sequātur eatque ita corpore tōtō.
(1008)  nec rēs ūlla magis prīmōribus ex elementīs
(1009)  indupedīta suīs artē cōnexa cohaeret
(1010)  quam validī ferrī nātūra et frīgidus horror.
(1011)  quō minus est mīrum, quod dīcitur esse aliēnum,
(1012)  corpora sī nequeunt ē ferrō plūra coorta
(1013)  in vacuum ferrī, quīn ānulus ipse sequātur;
(1014)  quod facit et sequitur, dōnec pervēnit ad ipsum
(1015)  jam lapidem caecīsque in eō compāgibus haesit.
(1016)  hoc fit idem cūnctās in partīs; unde vacēfit
(1017)  cumque locus, sīve ē trānsversō sīve supernē,
(1018)  corpora continuō in vacuum vīcīna feruntur;
(1019)  quippe agitantur enim plāgīs aliunde nec ipsa
(1020)  sponte suā sūrsum possunt cōnsurgere in aurās.
(1021)  hūc accēdit item, quārē queat id magis esse,
(1022)  haec quoque rēs adjūmentō mōtūque juvātur,
(1023)  quod, simul ā fronte est ānellī rārior āēr
(1024)  factus inānītusque locus magis ac vacuātus,
(1025)  continuō fit utī quī post est cumque locātus
(1026)  āēr ā tergō quasi prōvehat atque propellat.
(1027)  semper enim circum positus rēs verberat āēr;
(1028)  sed tālī fit utī prōpellat tempore ferrum,
(1029)  parte quod ex ūnā spatium vacat et capit in sē.
(1030)  hic, tibi quem memorō, per crēbra forāmina ferrī
(1031)  parvās ad partīs subtīliter īnsinuātus
(1032)  trūdit et inpellit, quasi nāvem vēlaque ventus.
(1033)  dēnique rēs omnēs dēbent in corpore habēre
(1034)  āera, quandoquidem rārō sunt corpore et āēr
(1035)  omnibus est rēbus circum datus adpositusque.
(1036)  hic igitur, penitus quī in ferrō est abditus āēr,
(1037)  sollicitō mōtū semper jactātur eōque
(1038)  verberat ānellum dubiō procul et ciet intus,
(1039)  scīlicet illō eōdem fertur, quō praecipitāvit
(1040)  jam semel et partem in vacuam cōnāmina sūmpsit.
(1041)  Fit quoque ut ā lapide hōc ferrī nātūra recēdat
(1042)  interdum, fugere atque sequī cōnsuēta vicissim.
(1043)  exultāre etiam Samothrācia ferrea vīdī
(1044)  et rāmenta simul ferrī furere intus ahēnīs
(1045)  in scaphiīs, lapis hic Magnēs cum subditus esset;
(1046)  usque adeō fugere ā saxō gestīre vidētur.
(1047)  aere interpositō discordia tanta creātur
(1048)  proptereā quia nīmīrum prius aestus ubi aeris
(1049)  praecēpit ferrīque viās possēdit apertās,
(1050)  posterior lapidis venit aestus et omnia plēna
(1051)  invenit in ferrō neque habet quā trānet ut ante;
(1052)  cōgitur offēnsāre igitur pulsāreque flūctū
(1053)  ferrea texta suō; quō pactō respuit ab sē
(1054)  atque per aes agitat, sine eō quod saepe resorbet.
(1055)  Illud in hīs rēbus mīrārī mitte, quod aestus
(1056)  nōn valet ē lapide hōc aliās impellere item rēs.
(1057)  pondere enim frētae partim stant, quod genus aurum;
(1058)  at partim rārō quia sunt cum corpore, ut aestus
(1059)  pervolet intāctus, nequeunt inpellier usquam,
(1060)  lignea māteriēs in quō genere esse vidētur.
(1061)  interutrāsque igitur ferrī nātūra locāta
(1062)  aeris ubi accēpit quaedam corpuscula, tum fit,
(1063)  inpellant ut eō Magnēsia flūmine saxa.
(1064)  nec tamen haec ita sunt aliārum rērum aliēna,
(1065)  ut mihi multa parum genere ex hōc suppeditentur,
(1066)  quae memorāre queam inter sē singlāriter apta.
(1067)  saxa vidēs prīmum sōlā cōlescere calce.
(1068)  glūtine māteriēs taurīnō jungitur ūnā,
(1069)  ut vitiō vēnae tabulārum saepius hīscant
(1070)  quam laxāre queant compāgēs taurea vincla.
(1071)  vītigenī laticēs aquāī fontibus audent
(1072)  miscērī, cum pix nequeat gravis et leve olīvum.
(1073)  purpureusque colōs conchȳlī jungitur ūnō
(1074)  corpore cum lānae, dirimī quī nōn queat usquam,
(1075)  nōn sī Neptūnī flūctū renovāre operam dēs,
(1076)  nōn mare sī tōtum velit ēluere omnibus undīs.
(1077)  dēnique rēs aurō nōn aurum cōpulat ūna,
(1078)  aerīque aes plumbō fit utī jungātur ab albō?
(1079)  cētera jam quam multa licet reperīre! quid ergō?
(1080)  nec tibi tam longīs opus est ambāgibus usquam
(1081)  nec mē tam multam hīc operam cōnsūmere pār est,
(1082)  sed breviter paucīs praestat comprēndere multa.
(1083)  quōrum ita textūrae cecidērunt mūtua contrā,
(1084)  ut cava conveniant plēnīs haec illius illa
(1085)  hujusque inter sē, jūnctūra haec optima cōnstat.
(1086)  est etiam, quasi ut ānellīs hāmīsque plicāta
(1087)  inter sē quaedam possint coplāta tenērī;
(1088)  quod magis in lapide hōc fierī ferrōque vidētur.
(1089)  Nunc ratiō quae sit morbīs aut unde repente
(1090)  mortiferam possit clādem cōnflāre coorta
(1091)  morbida vīs hominum generī pecudumque catervīs,
(1092)  expediam. prīmum multārum sēmina rērum
(1093)  esse suprā docuī quae sint vītālia nōbīs,
(1094)  et contrā quae sint morbō mortīque necesse est
(1095)  multa volāre; ea cum cāsū sunt forte coorta
(1096)  et perturbārunt caelum, fit morbidus āēr.
(1097)  atque ea vīs omnis morbōrum pestilitāsque
(1098)  aut extrīnsecus ut nūbēs nebulaeque supernē
(1099)  per caelum veniunt aut ipsā saepe coorta
(1100)  dē terrā surgunt, ubi pūtōrem ūmida nacta est
(1101)  intempestīvīs pluviīsque et sōlibus icta.
(1102)  nōnne vidēs etiam caelī novitāte et aquārum
(1103)  temptārī procul ā patriā quīcumque domōque
(1104)  adveniunt ideō quia longē discrepitant rēs?
(1105)  nam quid Brittannīs caelum differre putāmus,
(1106)  et quod in Aegyptō est, quā mundī claudicat axis,
(1107)  quidve quod in Pontō est differre et Gādibus atque
(1108)  usque ad nigra virum percoctō saecla colōre?
(1109)  quae cum quattuor inter sē dīversa vidēmus
(1110)  quattuor ā ventīs et caelī partibus esse,
(1111)  tum color et faciēs hominum distāre videntur
(1112)  largiter et morbī generātim saecla tenēre.
(1113)  est elephās morbus quī propter flūmina Nīlī
(1114)  gignitur Aegyptō in mediā neque praetereā usquam.
(1115)  Atthide temptantur gressūs oculīque in Achaeīs
(1116)  fīnibus. inde aliīs alius locus est inimīcus
(1117)  partibus ac membrīs; varius concinnat id āēr.
(1118)  proinde ubi sē caelum, quod nōbīs forte aliēnum,
(1119)  commovet atque āēr inimīcus serpere coepit,
(1120)  ut nebula ac nūbēs paulātim rēpit et omne
(1121)  quā graditur conturbat et immūtāre coactat,
(1122)  fit quoque ut, in nostrum cum vēnit dēnique caelum,
(1123)  corrumpat reddatque suī simile atque aliēnum.
(1124)  haec igitur subitō clādēs nova pestilitāsque
(1125)  aut in aquās cadit aut frūgēs persīdit in ipsās
(1126)  aut aliōs hominum pāstūs pecudumque cibātūs,
(1127)  aut etiam suspēnsa manet vīs āere in ipsō
(1128)  et, cum spīrantēs mixtās hinc dūcimus aurās,
(1129)  illa quoque in corpus pariter sorbēre necesse est.
(1130)  cōnsimilī ratiōne venit būbus quoque saepe
(1131)  pestilitās et jam pigrīs bālantibus aegror.
(1132)  nec rēfert utrum nōs in loca dēveniāmus
(1133)  nōbīs adversa et caelī mūtēmus amictum,
(1134)  an caelum nōbīs ultrō nātūra coruptum
(1135)  dēferat aut aliquid quō nōn cōnsuēvimus ūtī,
(1136)  quod nōs adventū possit temptāre recentī.
(1137)  Haec ratiō quondam morbōrum et mortifer aestus
(1138)  fīnibus in Cecropis fūnestōs reddidit agrōs
(1139)  vastāvitque viās, exhausit cīvibus urbem.
(1140)  nam penitus veniēns Aegyptī fīnibus ortus,
(1141)  āera permēnsus multum campōsque natantīs,
(1142)  incubuit tandem populō Pandīonis omnī.
(1143)  inde catervātim morbō mortīque dabantur.
(1144)  prīncipiō caput incēnsum fervōre gerēbant
(1145)  et duplicīs oculōs suffūsā lūce rubentīs.
(1146)  sūdābant etiam faucēs intrīnsecus ātrae
(1147)  sanguine et ulceribus vōcis via saepta coībat
(1148)  atque animī interpres mānābat lingua cruōre
(1149)  dēbilitāta malīs, mōtū gravis, aspera tāctū.
(1150)  inde ubi per faucēs pectus complērat et ipsum
(1151)  morbida vīs in cor maestum cōnflūxerat aegrīs,
(1152)  omnia tum vērō vītāī claustra labābant.
(1153)  spīritus ōre forās taetrum volvēbat odōrem,
(1154)  rancida quō perolent prōjecta cadāvera rītū.
(1155)  atque animī prōrsum tum vīrēs tōtius, omne
(1156)  languēbat corpus lētī jam līmine in ipsō.
(1157)  intolerābilibusque malīs erat ānxius angor
(1158)  adsiduē comes et gemitū commixta querella,
(1159)  singultusque frequēns noctem per saepe diemque
(1160)  corripere adsiduē nervōs et membra coactāns
(1161)  dissolvēbat eōs, dēfessōs ante, fatīgāns.
(1162)  nec nimiō cuiquam possēs ārdōre tuērī
(1163)  corporis in summō summam fervēscere partem,
(1164)  sed potius tepidum manibus prōpōnere tāctum
(1165)  et simul ulceribus quasi inustīs omne rubēre
(1166)  corpus, ut est per membra sacer dum dīditur ignis.
(1167)  intima pars hominum vērō flagrābat ad ossa,
(1168)  flagrābat stomachō flamma ut fornācibus intus.
(1169)  nīl adeō possēs cuiquam leve tenueque membrīs
(1170)  vertere in ūtilitātem, at ventum et frīgora semper.
(1171)  in fluviōs partim gelidōs ārdentia morbō
(1172)  membra dabant nūdum jacientēs corpus in undās.
(1173)  multī praecipitēs nymphīs puteālibus altē
(1174)  inciderunt ipsō venientēs ōre patente:
(1175)  īnsēdābiliter sitis ārida corpora mersāns
(1176)  aequābat multum parvīs ūmōribus imbrem.
(1177)  nec requiēs erat ūlla malī: dēfessa jacēbant
(1178)  corpora. mussābat tacitō medicīna timōre,
(1179)  quippe patentia cum totiēns ārdentia morbīs
(1180)  lūmina versārent oculōrum expertia somnō.
(1181)  multaque praetereā mortis tum signa dabantur:
(1182)  perturbāta animī mēns in maerōre metūque,
(1183)  trīste supercilium, furiōsus voltus et ācer,
(1184)  sollicitae porrō plēnaeque sonōribus aurēs,
(1185)  crēber spīritus aut ingēns rārōque coortus,
(1186)  sūdōrisque madēns per collum splendidus ūmor,
(1187)  tenuia spūta minūta, crocī contācta colōre
(1188)  salsaque per faucēs raucā vix ēdita tussī.
(1189)  in manibus vērō nervī trahere et tremere artūs
(1190)  ā pedibusque minūtātim succēdere frīgus
(1191)  nōn dubitābat. item ad suprēmum dēnique tempus
(1192)  conpressae nārēs, nāsī prīmōris acūmen
(1193)  tenue, cavātī oculī, cava tempora, frīgida pellis
(1194)  dūraque in ōre, jacēns rictū, frōns tenta manēbat.
(1195)  nec nimiō rigidā post artūs morte jacēbant.
(1196)  octāvōque ferē candentī lūmine sōlis
(1197)  aut etiam nōnā reddēbant lampade vītam.
(1198)  quōrum sīquis, ut est, vītārat fūnera lētī,
(1199)  ulceribus taetrīs et nigrā prōluviē alvī
(1200)  posterius tamen hunc tābēs lētumque manēbat,
(1201)  aut etiam multus capitis cum saepe dolōre
(1202)  corruptus sanguis explētīs nāribus ībat.
(1203)  hūc hominis tōtae vīrēs corpusque fluēbat.
(1204)  prōfluvium porrō quī taetrī sanguinis ācre
(1205)  exierat, tamen in nervōs huic morbus et artūs
(1206)  ībat et in partīs genitālīs corporis ipsās.
(1207)  et graviter partim metuentēs līmina lētī
(1208)  vīvēbant ferrō prīvātī parte virīlī,
(1209)  et manibus sine nōn nūllī pedibusque manēbant
(1210)  in vītā tamen et perdēbant lūmina partim.
(1211)  usque adeō mortis metus hīs incesserat ācer.
(1212)  atque etiam quōsdam cēpēre oblīvia rērum
(1213)  cūnctārum, neque sē possent cognōscere ut ipsī.
(1214)  multaque humī cum inhumāta jacērent corpora suprā
(1215)  corporibus, tamen ālituum genus atque ferārum
(1216)  aut procul absiliēbat, ut ācrem exīret odōrem,
(1217)  aut, ubi gustārat, languēbat morte propinquā.
(1218)  nec tamen omnīnō temere illīs sōlibus ūlla
(1219)  compārēbat avis, nec trīstia saecla ferārum
(1220)  exībant silvīs. languēbant plēraque morbō
(1221)  et moriēbantur. cum prīmīs fīda canum vīs
(1222)  strāta viīs animam pōnēbat in omnibus aegrē;
(1223)  extorquēbat enim vītam vīs morbida membrīs.
(1224)  incomitāta rapī certābant fūnera vasta
(1225)  nec ratiō remedī commūnis certa dabātur;
(1226)  nam quod alī dederat vītālīs āeris aurās
(1227)  volvere in ōre licēre et caelī templa tuērī,
(1228)  hoc aliīs erat exitiō lētumque parābat.
(1229)  Illud in hīs rēbus miserandum magnopere ūnum
(1230)  aerumnābile erat, quod ubī sē quisque vidēbat
(1231)  implicitum morbō, mortī damnātus ut esset,
(1232)  dēficiēns animō maestō cum corde jacēbat,
(1233)  fūnera respectāns animam āmittēbat ibīdem.
(1234)  quippe etenim nūllō cessābant tempore apīscī
(1235)  ex aliīs aliōs avidī contāgia morbī,
(1236)  lānigerās tamquam pecudēs et būcera saecla,
(1237)  idque vel in prīmīs cumulābat fūnere fūnus
(1238)  nam quīcumque suōs fugitābant vīsere ad aegrōs,
(1239)  vītāī nimium cupidōs mortisque timentīs
(1240)  poenībat paulō post turpī morte malāque,
(1241)  dēsertōs, opis expertīs, incūria mactāns.
(1242)  quī fuerant autem praestō, contāgibus ībant
(1243)  atque labōre, pudor quem tum cōgēbat obīre
(1244)  blandaque lassōrum vōx mixtā vōce querellae.
(1245)  optimus hoc lētī genus ergō quisque subībat.
(1246)  Praetereā jam pāstor et armentārius omnis
(1247)  et rōbustus item curvī moderātor arātrī
(1248)  languēbat, penitusque casā contrūsa jacēbant
(1249)  corpora paupertāte et morbō dēdita mortī.
(1250)  exanimīs puerīs super exanimāta parentum
(1251)  corpora nōn numquam possēs retrōque vidēre
(1252)  mātribus et patribus nātōs super ēdere vītam.
(1253)  nec minimam partem ex agrīs maerōr is in urbem
(1254)  cōnflūxit, languēns quem contulit agricolārum
(1255)  cōpia conveniēns ex omnī morbida parte.
(1256)  omnia conplēbant loca tēctaque quō magis aestū,
(1257)  cōnfertōs ita acervātim mors accumulābat.
(1258)  multa sitī prōstrāta viam per prōque volūta
(1259)  corpora sīlānōs ad aquārum strāta jacēbant
(1260)  interclūsā animā nimiā ab dulcēdine aquārum,
(1261)  multaque per populī passim loca prōmpta viāsque
(1262)  languida sēmanimō cum corpore membra vidērēs
(1263)  horrida paedōre et pannīs cooperta perīre,
(1264)  corporis inluviē, pellī super ossibus ūnā,
(1265)  ulceribus taetrīs prope jam sordēque sepulta.
(1266)  omnia dēnique sāncta deum dēlūbra replērat
(1267)  corporibus mors exanimīs onerātaque passim
(1268)  cūncta cadāveribus caelestum templa manēbant,
(1269)  hospitibus loca quae complērant aedituentēs.
(1270)  nec jam rēligiō dīvum nec nūmina magnī
(1271)  pendēbantur enim: praesēns dolor exsuperābat.
(1272)  nec mōs ille sepultūrae remanēbat in urbe,
(1273)  quō prius hic populus semper cōnsuērat humārī;
(1274)  perturbātus enim tōtus trepidābat et ūnus
(1275)  quisque suum prō rē et prō tempore maestus humābat.
(1276)  multaque rēs subita et paupertās horrida suāsit;
(1277)  namque suōs cōnsanguineōs aliēna rogōrum
(1278)  īnsuper extructa ingentī clāmōre locābant
(1279)  subdēbantque facēs, multō cum sanguine saepe
(1280)  rixantēs, potius quam corpora dēsererentur,
(1281)  inque aliīs alium populum sepelīre suōrum
(1282)  certantēs; lacrimīs lassī lūctūque redībant;
(1283)  inde bonam partem in lectum maerōre dabantur;
(1284)  nec poterat quisquam reperīrī, quem neque morbus
(1285)  nec mors nec lūctus temptāret tempore tālī.
