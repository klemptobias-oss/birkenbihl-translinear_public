(1)  Aeneadum genetrīx, hominum dīvomque voluptās,
(2)  alma Venus, caelī subter lābentia signa
(3)  quae mare nāvigerum, quae terrās frūgiferentīs
(4)  concelebrās, per tē quoniam genus omne animantum
(5)  concipitur vīsitque exortum lūmina sōlis:
(6)  tē, dea, tē fugiunt ventī, tē nūbila caelī
(7)  adventumque tuum, tibi suāvīs daedala tellūs
(8)  summittit flōrēs, tibi rīdent aequora pontī
(9)  plācātumque nitet diffūsō lūmine caelum.
(10)  nam simul ac speciēs patefacta est verna diēī
(11)  et reserāta viget genitābilis aura favōnī,
(12)  āeriae prīmum volucrēs tē, dīva, tuumque
(13)  significant initum perculsae corda tuā vī.
(14)  inde ferae pecudēs persultant pābula laeta
(15)  et rapidōs trānant amnīs: ita capta lepōre
(16)  tē sequitur cupidē quō quamque indūcere pergis.
(17)  dēnique per maria ac montīs fluviōsque rapācīs
(18)  frondiferāsque domōs avium campōsque virentīs
(19)  omnibus incutiēns blandum per pectora amōrem
(20)  efficis ut cupidē generātim saecla propāgent.
(21)  quae quoniam rērum nātūram sōla gubernās
(22)  nec sine tē quicquam dīās in lūminis ōrās
(23)  exoritur neque fit laetum neque amābile quicquam,
(24)  tē sociam studeō scrībendīs versibus esse,
(25)  quōs ego dē rērum nātūrā pangere cōnor
(26)  Memmiadae nostrō, quem tū, dea, tempore in omnī
(27)  omnibus ōrnātum voluistī excellere rēbus.
(28)  quō magis aeternum dā dictīs, dīva, lepōrem.
(29)  effice ut intereā fera moenera mīlitiāī
(30)  per maria ac terrās omnīs sōpīta quiescant;
(31)  nam tū sōla potes tranquillā pāce juvāre
(32)  mortālīs, quoniam bellī fera moenera Māvors
(33)  armipotēns regit, in gremium quī saepe tuum sē
(34)  rejicit aeternō dēvictus vulnere amōris,
(35)  atque ita suspiciēns teretī cervīce repostā
(36)  pāscit amōre avidōs inhiāns in tē, dea, vīsūs
(37)  ēque tuō pendet resupīnī spīritus ōre.
(38)  hunc tū, dīva, tuō recubantem corpore sānctō
(39)  circum fūsa super, suāvīs ex ōre loquellās
(40)  funde petēns placidam Rōmānīs, incluta, pācem;
(41)  nam neque nōs agere hōc patriāī tempore inīquō
(42)  possumus aequō animō nec Memmī clāra propāgō
(43)  tālibus in rēbus commūnī dēsse salūtī.
(44)  omnis enim per sē dīvum nātūra necesse est
(45)  immortālī aevō summā cum pāce fruātur
(46)  sēmōta ab nostrīs rēbus sējūnctaque longē;
(47)  nam prīvāta dolōre omnī, prīvāta perīclīs,
(48)  ipsa suīs pollēns opibus, nihil indiga nostrī,
(49)  nec bene prōmeritīs capitur nec tangitur īrā.
(50)  Hūmāna ante oculōs foedē cum vīta jacēret
(51)  in terrīs oppressa gravī sub rēligiōne,
(52)  quae caput ā caelī regiōnibus ostendēbat
(53)  horribilī super aspectū mortālibus īnstāns,
(54)  prīmum Grāius homō mortālīs tollere contrā
(55)  est oculōs ausus prīmusque obsistere contrā;
(56)  quem neque fāma deum nec fulmina nec minitantī
(57)  murmure compressit caelum, sed eō magis ācrem
(58)  inrītāt animī virtūtem, effringere ut arta
(59)  nātūrae prīmus portārum claustra cupīret.
(60)  ergō vīvida vīs animī pervīcit et extrā
(61)  prōcessit longē flammantia moenia mundī
(62)  atque omne immēnsum peragrāvit mente animōque,
(63)  unde refert nōbīs victor quid possit orīrī,
(64)  quid nequeat, fīnīta potestās dēnique cuique
(65)  quā nam sit ratiōne atque altē terminus haerēns.
(66)  quārē rēligiō pedibus subjecta vicissim
(67)  opteritur, nōs exaequat victōria caelō.
(68)  Illud in hīs rēbus vereor, nē forte reāris
(69)  impia tē ratiōnis inīre elementa viamque
(70)  indugredī sceleris. quod contrā saepius illa
(71)  rēligiō peperit scelerōsa atque impia facta.
(72)  Aulide quō pactō Triviāī virginis āram
(73)  Īphianassāī turpārunt sanguine foedē
(74)  ductōrēs Danaum dēlēctī, prīma virōrum.
(75)  cui simul īnfula virgineōs circum data cōmptūs
(76)  ex utrāque parī mālārum parte profūsa est,
(77)  et maestum simul ante ārās adstāre parentem
(78)  sēnsit et hunc propter ferrum cēlāre ministrōs
(79)  aspectūque suō lacrimās effundere cīvīs,
(80)  mūta metū terram genibus summissa petēbat.
(81)  nec miserae prōdesse in tālī tempore quībat,
(82)  quod patriō prīnceps dōnārat nōmine rēgem;
(83)  nam sublāta virum manibus tremibundaque ad ārās
(84)  dēducta est, nōn ut sollemnī mōre sacrōrum
(85)  perfectō posset clārō comitārī Hymenaeō,
(86)  sed casta incestē nūbendī tempore in ipsō
(87)  hostia concideret mactātū maesta parentis,
(88)  exitus ut classī fēlīx faustusque darētur.
(89)  tantum rēligiō potuit suādēre malōrum.
(90)  Tūtemet ā nōbīs jam quōvīs tempore vātum
(91)  terriloquīs victus dictīs dēscīscere quaerēs.
(92)  quippe etenim quam multa tibī jam fingere possunt
(93)  somnia, quae vītae ratiōnēs vertere possint
(94)  fortūnāsque tuās omnīs turbāre timōre!
(95)  et meritō; nam sī certam fīnem esse vidērent
(96)  aerumnārum hominēs, aliquā ratiōne valērent
(97)  rēligiōnibus atque minīs obsistere vātum.
(98)  nunc ratiō nūlla est restandī, nūlla facultās,
(99)  aeternās quoniam poenās in morte timendum.
(100)  ignōrātur enim quae sit nātūra animāī,
(101)  nāta sit an contrā nāscentibus īnsinuētur
(102)  et simul intereat nōbīscum morte dirēmpta
(103)  an tenebrās Orcī vīsat vastāsque lacūnās
(104)  an pecudēs aliās dīvīnitus īnsinuet sē,
(105)  Ennius ut noster cecinit, quī prīmus amoenō
(106)  dētulit ex Helicōne perennī fronde corōnam,
(107)  per gentīs Italās hominum quae clāra cluēret;
(108)  etsī praetereā tamen esse Acherūsia templa
(109)  Ennius aeternīs expōnit versibus ēdēns,
(110)  quō neque permaneant animae neque corpora nostra,
(111)  sed quaedam simulācra modīs pallentia mīrīs;
(112)  unde sibi exortam semper flōrentis Homērī
(113)  commemorat speciem lacrimās effundere salsās
(114)  coepisse et rērum nātūram expandere dictīs.
(115)  quā propter bene cum superīs dē rēbus habenda
(116)  nōbīs est ratiō, sōlis lūnaeque meātūs
(117)  quā fīant ratiōne, et quā vī quaeque gerantur
(118)  in terrīs, tunc cum prīmīs ratiōne sagācī
(119)  unde anima atque animī cōnstet nātūra videndum,
(120)  et quae rēs nōbīs vigilantibus obvia mentēs
(121)  terrificet morbō adfectīs somnōque sepultīs,
(122)  cernere utī videāmur eōs audīreque cōram,
(123)  morte obitā quōrum tellūs amplectitur ossa.
(124)  Quod super est, vacuās aurīs animumque sagācem
(125)  sēmōtum ā cūrīs adhibē vēram ad ratiōnem,
(126)  nē mea dōna tibī studiō disposta fidēlī,
(127)  intellēcta prius quam sint, contempta relinquās.
(128)  nam tibi dē summā caelī ratiōne deumque
(129)  disserere incipiam et rērum prīmōrdia pandam,
(130)  unde omnīs nātūra creet rēs, auctet alatque,
(131)  quōve eadem rūrsum nātūra perēmpta resolvat,
(132)  quae nōs māteriem et genitālia corpora rēbus
(133)  reddundā in ratiōne vocāre et sēmina rērum
(134)  appellāre suēmus et haec eadem ūsūrpāre
(135)  corpora prīma, quod ex illīs sunt omnia prīmīs.
(136)  Nec mē animī fallit Grāiōrum obscūra reperta
(137)  difficile inlūstrāre Latīnīs versibus esse,
(138)  multa novīs verbīs praesertim cum sit agendum
(139)  propter egestātem linguae et rērum novitātem;
(140)  sed tua mē virtūs tamen et spērāta voluptās
(141)  suāvis amīcitiae quemvīs efferre labōrem
(142)  suādet et indūcit noctēs vigilāre serēnās
(143)  quaerentem dictīs quibus et quō carmine dēmum
(144)  clāra tuae possim praepandere lūmina mentī,
(145)  rēs quibus occultās penitus convīsere possīs.
(146)  hunc igitur terrōrem animī tenebrāsque necesse est
(147)  nōn radiī sōlis neque lūcida tēla diēī
(148)  discutiant, sed nātūrae speciēs ratiōque.
(149)  Prīncipium cujus hinc nōbīs exōrdia sūmet,
(150)  nūllam rem ē nihilō gignī dīvīnitus umquam.
(151)  quippe ita formīdō mortālīs continet omnīs,
(152)  quod multa in terrīs fierī caelōque tuentur,
(153)  quōrum operum causās nūllā ratiōne vidēre
(154)  possunt ac fierī dīvīnō nūmine rentur.
(155)  quās ob rēs ubi vīderimus nīl posse creārī
(156)  dē nihilō, tum quod sequimur jam rēctius inde
(157)  perspiciēmus, et unde queat rēs quaeque creārī
(158)  et quō quaeque modō fīant operā sine dīvom.
(159)  Nam sī dē nihilō fierent, ex omnibus rēbus
(160)  omne genus nāscī posset, nīl sēmine egēret.
(161)  ē mare prīmum hominēs, ē terrā posset orīrī
(162)  squāmigerum genus et volucrēs ērumpere caelō;
(163)  armenta atque aliae pecudēs, genus omne ferārum,
(164)  incertō partū culta ac dēserta tenērent.
(165)  nec frūctūs īdem arboribus cōnstāre solērent,
(166)  sed mūtārentur, ferre omnēs omnia possent.
(167)  quippe ubi nōn essent genitālia corpora cuique,
(168)  quī posset māter rēbus cōnsistere certa?
(169)  at nunc sēminibus quia certīs quaeque creantur,
(170)  inde ēnāscitur atque ōrās in lūminis exit,
(171)  māteriēs ubi inest cujusque et corpora prīma;
(172)  atque hāc rē nequeunt ex omnibus omnia gignī,
(173)  quod certīs in rēbus inest sēcrēta facultās.
(174)  Praetereā cūr vēre rosam, frūmenta calōre,
(175)  vītēs autumnō fundī suādente vidēmus,
(176)  sī nōn, certa suō quia tempore sēmina rērum
(177)  cum cōnflūxērunt, patefit quodcumque creātur,
(178)  dum tempestātēs adsunt et vīvida tellūs
(179)  tūtō rēs tenerās effert in lūminis ōrās?
(180)  quod sī dē nihilō fierent, subitō exorerentur
(181)  incertō spatiō atque aliēnīs partibus annī,
(182)  quippe ubi nūlla forent prīmōrdia, quae genitālī
(183)  conciliō possent arcērī tempore inīquō.
(184)  Nec porrō augendīs rēbus spatiō foret ūsus
(185)  sēminis ad coitum, sī ē nīlō crēscere possent;
(186)  nam fierent juvenēs subitō ex īnfantibus parvīs
(187)  ē terrāque exorta repente arbusta salīrent.
(188)  quōrum nīl fierī manifēstum est, omnia quandō
(189)  paulātim crēscunt, ut pār est sēmine certō,
(190)  crēscentēsque genus servant; ut nōscere possīs
(191)  quicque suā dē māteriā grandēscere alīque.
(192)  Hūc accēdit utī sine certīs imbribus annī
(193)  laetificōs nequeat fētūs submittere tellūs
(194)  nec porrō sēcrēta cibō nātūra animantum
(195)  prōpāgāre genus possit vītamque tuērī;
(196)  ut potius multīs commūnia corpora rēbus
(197)  multa putēs esse, ut verbīs elementa vidēmus,
(198)  quam sine prīncipiīs ūllam rem existere posse.
(199)  Dēnique cūr hominēs tantōs nātūra parāre
(200)  nōn potuit, pedibus quī pontum per vada possent
(201)  trānsīre et magnōs manibus dīvellere montīs
(202)  multaque vīvendō vītālia vincere saecla,
(203)  sī nōn, māteriēs quia rēbus reddita certa est
(204)  gignundīs, ē quā cōnstat quid possit orīrī?
(205)  nīl igitur fierī dē nīlō posse fatendum est,
(206)  sēmine quandō opus est rēbus, quō quaeque creātae
(207)  āeris in tenerās possint prōferrier aurās.
(208)  Postrēmō quoniam incultīs praestāre vidēmus
(209)  culta loca et manibus meliōrīs reddere fētūs,
(210)  esse vidēlicet in terrīs prīmōrdia rērum
(211)  quae nōs fēcundās vertentēs vōmere glēbās
(212)  terrāīque solum subigentēs cīmus ad ortūs;
(213)  quod sī nūlla forent, nostrō sine quaeque labōre
(214)  sponte suā multō fierī meliōra vidērēs.
(215)  Hūc accēdit utī quicque in sua corpora rūrsum
(216)  dissolvat nātūra neque ad nihilum interemat rēs.
(217)  nam sīquid mortāle ē cūnctīs partibus esset,
(218)  ex oculīs rēs quaeque repente ērepta perīret;
(219)  nūllā vī foret ūsus enim, quae partibus ejus
(220)  discidium parere et nexūs exsolvere posset.
(221)  quod nunc, aeternō quia cōnstant sēmine quaeque,
(222)  dōnec vīs obiit, quae rēs dīverberet ictū
(223)  aut intus penetret per inānia dissoluatque,
(224)  nūllius exitium patitur nātūra vidērī.
(225)  Praetereā quaecumque vetustāte āmovet aetās,
(226)  sī penitus peremit cōnsūmēns māteriem omnem,
(227)  unde animāle genus generātim in lūmina vītae
(228)  reddūcit Venus, aut redductum daedala tellūs
(229)  unde alit atque auget generātim pābula praebēns?
(230)  unde mare ingenuei fontēs externaque longē
(231)  flūmina suppeditant? unde aethēr sīdera pāscit?
(232)  omnia enim dēbet, mortālī corpore quae sunt,
(233)  īnfīnīta aetās consumpse ante ācta diēsque.
(234)  quod sī in eō spatiō atque ante āctā aetāte fuēre
(235)  ē quibus haec rērum cōnsistit summa refecta,
(236)  inmortālī sunt nātūrā praedita certē.
(237)  haud igitur possunt ad nīlum quaeque revertī.
(238)  Dēnique rēs omnīs eadem vīs causaque volgō
(239)  cōnficeret, nisi māteriēs aeterna tenēret,
(240)  inter sē nexūs minus aut magis indupedīta;
(241)  tāctus enim lētī satis esset causa profectō,
(242)  quippe ubi nūlla forent aeternō corpore, quōrum
(243)  contextum vīs dēbēret dissolvere quaeque.
(244)  at nunc, inter sē quia nexūs prīncipiōrum
(245)  dissimilēs cōnstant aeternaque māteriēs est,
(246)  incolumī remanent rēs corpore, dum satis ācris
(247)  vīs obeat prō textūrā cujusque reperta.
(248)  haud igitur redit ad nihilum rēs ūlla, sed omnēs
(249)  discidiō redeunt in corpora māteriāī.
(250)  postrēmō pereunt imbrēs, ubi eōs pater aethēr
(251)  in gremium mātris terrāī praecipitāvit;
(252)  at nitidae surgunt frūgēs rāmīque virēscunt
(253)  arboribus, crēscunt ipsae fētūque gravantur.
(254)  hinc alitur porrō nostrum genus atque ferārum,
(255)  hinc laetās urbēs puerīs flōrēre vidēmus
(256)  frondiferāsque novīs avibus canere undique silvās,
(257)  hinc fessae pecudēs pinguēs per pābula laeta
(258)  corpora dēpōnunt et candēns lacteus ūmor
(259)  ūberibus mānat distentīs, hinc nova prōlēs
(260)  artubus īnfirmīs tenerās lascīva per herbās
(261)  lūdit lacte merō mentēs perculsa novellās.
(262)  haud igitur penitus pereunt quaecumque videntur,
(263)  quandō alit ex aliō reficit nātūra nec ūllam
(264)  rem gignī patitur nisi morte adjūta aliēnā.
(265)  Nunc age, rēs quoniam docuī nōn posse creārī
(266)  dē nihilō neque item genitās ad nīl revocārī,
(267)  nē quā forte tamen coeptēs diffīdere dictīs,
(268)  quod nequeunt oculīs rērum prīmōrdia cernī,
(269)  accipe praetereā quae corpora tūte necesse est
(270)  cōnfiteāre esse in rēbus nec posse vidērī.
(271)  Prīncipiō ventī vīs verberat incita corpus
(272)  ingentīsque ruit nāvīs et nūbila differt,
(273)  inter dum rapidō percurrēns turbine campōs
(274)  arboribus magnīs sternit montīsque suprēmōs
(275)  silvifragīs vexat flābrīs: ita perfurit ācrī
(276)  cum fremitū saevitque minācī murmure pontus.
(277)  sunt igitur ventī nīmīrum corpora caeca,
(278)  quae mare, quae terrās, quae dēnique nūbila caelī
(279)  verrunt ac subitō vexantia turbine raptant,
(280)  nec ratiōne fluunt aliā strāgemque propāgant
(281)  et cum mollis aquae fertur nātūra repente
(282)  flūmine abundantī, quam largīs imbribus auget
(283)  montibus ex altīs magnus dēcursus aquāī
(284)  fragmina coniciēns silvārum arbustaque tōta,
(285)  nec validī possunt pontēs venientis aquāī
(286)  vim subitam tolerāre: ita magnō turbidus imbrī
(287)  mōlibus incurrit validīs cum vīribus amnis,
(288)  dat sonitū magnō strāgem volvitque sub undīs
(289)  grandia saxa, ruit quā quidquid flūctibus obstat.
(290)  sīc igitur dēbent ventī quoque flāmina ferrī,
(291)  quae vel utī validum cum flūmen prōcubuēre
(292)  quam libet in partem, trūdunt rēs ante ruuntque
(293)  impetibus crēbrīs, interdum vertice tortō
(294)  corripiunt rapidīque rotantī turbine portant.
(295)  quārē etiam atque etiam sunt ventī corpora caeca,
(296)  quandoquidem factīs et mōribus aemula magnīs
(297)  amnibus inveniuntur, apertō corpore quī sunt.
(298)  Tum porrō variōs rērum sentīmus odōrēs
(299)  nec tamen ad nārīs venientīs cernimus umquam
(300)  nec calidōs aestūs tuimur nec frīgora quīmus
(301)  ūsūrpāre oculīs nec vōcēs cernere suēmus;
(302)  quae tamen omnia corporeā cōnstāre necesse est
(303)  nātūrā, quoniam sēnsūs inpellere possunt;
(304)  tangere enim et tangī, nisi corpus, nūlla potest rēs.
(305)  Dēnique flūctifragō suspēnsae in lītore vestis
(306)  ūvēscunt, eaedem dispansae in sōle serēscunt.
(307)  at neque quō pactō persēderit ūmor aquāī
(308)  vīsum est nec rūrsum quō pactō fūgerit aestū.
(309)  in parvās igitur partīs dispergitur ūmor,
(310)  quās oculī nūllā possunt ratiōne vidēre.
(311)  quīn etiam multīs sōlis redeuntibus annīs
(312)  ānulus in digitō subter tenuātur habendō,
(313)  stīlicidī cāsus lapidem cavat, uncus arātrī
(314)  ferreus occultē dēcrēscit vōmer in arvīs,
(315)  strātaque jam volgī pedibus dētrīta viārum
(316)  saxea cōnspicimus; tum portās propter aēna
(317)  signa manūs dextrās ostendunt adtenuārī
(318)  saepe salūtantum tāctū praeterque meantum.
(319)  haec igitur minuī, cum sint dētrīta, vidēmus.
(320)  sed quae corpora dēcēdant in tempore quōque,
(321)  invida praeclūsit speciem nātūra videndī.
(322)  Postrēmō quaecumque diēs nātūraque rēbus
(323)  paulātim tribuit moderātim crēscere cōgēns,
(324)  nūlla potest oculōrum aciēs contenta tuērī,
(325)  nec porrō quaecumque aevō maciēque senēscunt,
(326)  nec, mare quae impendent, vescō sale saxa perēsa
(327)  quid quōque āmittant in tempore cernere possīs.
(328)  corporibus caecīs igitur nātūra gerit rēs.
(329)  Nec tamen undique corporeā stīpāta tenentur
(330)  omnia nātūrā; namque est in rēbus ināne.
(331)  quod tibi cognōsse in multīs erit ūtile rēbus
(332)  nec sinet errantem dubitāre et quaerere semper
(333)  dē summā rērum et nostrīs diffīdere dictīs.
(334)  quā propter locus est intāctus ināne vacānsque.
(335)  quod sī nōn esset, nūllā ratiōne movērī
(336)  rēs possent; namque officium quod corporis exstat,
(337)  officere atque obstāre, id in omnī tempore adesset
(338)  omnibus; haud igitur quicquam prōcēdere posset,
(339)  prīncipium quoniam cēdendī nūlla daret rēs.
(340)  at nunc per maria ac terrās sublīmaque caelī
(341)  multa modīs multīs variā ratiōne movērī
(342)  cernimus ante oculōs, quae, sī nōn esset ināne,
(343)  nōn tam sollicitō mōtū prīvāta carērent
(344)  quam genita omnīnō nūllā ratiōne fuissent,
(345)  undique māteriēs quoniam stīpāta quiēsset.
(346)  Praetereā quamvīs solidae rēs esse putentur,
(347)  hinc tamen esse licet rārō cum corpore cernās.
(348)  in saxīs ac spēluncīs permānat aquārum
(349)  līquidus ūmor et ūberibus flent omnia guttīs.
(350)  dissipat in corpus sēsē cibus omne animantum;
(351)  crēscunt arbusta et fētūs in tempore fundunt,
(352)  quod cibus in tōtās usque ab rādīcibus īmīs
(353)  per truncōs ac per rāmōs diffunditur omnīs.
(354)  inter saepta meant vōcēs et clausa domōrum
(355)  trānsvolitant, rigidum permānat frīgus ad ossa.
(356)  quod nisi inānia sint, quā possent corpora quaeque
(357)  trānsīre, haud ūllā fierī ratiōne vidērēs.
(358)  Dēnique cūr aliās aliīs praestāre vidēmus
(359)  pondere rēs rēbus nihilō majōre figūrā?
(360)  nam sī tantundem est in lānae glōmere quantum
(361)  corporis in plumbō est, tantundem pendere pār est,
(362)  corporis officium est quoniam premere omnia deorsum,
(363)  contrā autem nātūra manet sine pondere inānis.
(364)  ergō quod magnum est aequē leviusque vidētur,
(365)  nīmīrum plūs esse sibī dēclārat inānis;
(366)  at contrā gravius plūs in sē corporis esse
(367)  dēdicat et multō vacuī minus intus habēre.
(368)  est igitur nīmīrum id quod ratiōne sagācī
(369)  quaerimus, admixtum rēbus, quod ināne vocāmus.
(370)  Illud in hīs rēbus nē tē dēdūcere vērō
(371)  possit, quod quīdam fingunt, praecurrere cōgor.
(372)  cēdere squāmigerīs laticēs nītentibus ajunt
(373)  et liquidās aperīre viās, quia post loca piscēs
(374)  linquant, quō possint cēdentēs cōnfluere undae;
(375)  sīc aliās quoque rēs inter sē posse movērī
(376)  et mūtāre locum, quamvīs sint omnia plēna.
(377)  scīlicet id falsā tōtum ratiōne receptum est.
(378)  nam quō squāmigerī poterunt prōcēdere tandem,
(379)  nī spatium dederint laticēs? concēdere porrō
(380)  quō poterunt undae, cum piscēs īre nequībunt?
(381)  aut igitur mōtū prīvandum est corpora quaeque
(382)  aut esse admixtum dīcundum est rēbus ināne,
(383)  unde initum prīmum capiat rēs quaeque movendī.
(384)  Postrēmō duo dē concursū corpora lāta
(385)  sī cita dissiliant, nempe āēr omne necesse est,
(386)  inter corpora quod fīat, possīdat ināne.
(387)  is porrō quamvīs circum celerantibus aurīs
(388)  cōnfluat, haud poterit tamen ūnō tempore tōtum
(389)  complērī spatium; nam prīmum quemque necesse est
(390)  occupet ille locum, deinde omnia possideantur.
(391)  quod sī forte aliquis, cum corpora dissiluēre,
(392)  tum putat id fierī quia sē condēnseat āēr,
(393)  errat; nam vacuum tum fit quod nōn fuit ante
(394)  et replētur item vacuum quod cōnstitit ante,
(395)  nec tālī ratiōne potest dēnsērier āēr
(396)  nec, sī jam posset, sine inānī posset, opīnor,
(397)  ipse in sē trahere et partīs condūcere in ūnum.
(398)  Quā propter, quamvīs causandō multa morēris,
(399)  esse in rēbus ināne tamen fateāre necesse est.
(400)  multaque praetereā tibi possum commemorandō
(401)  argūmenta fidem dictīs conrādere nostrīs.
(402)  vērum animō satis haec vestīgia parva sagācī
(403)  sunt, per quae possīs cognōscere cētera tūtē.
(404)  namque canēs ut montivagae persaepe ferāī
(405)  nāribus inveniunt intēctās fronde quiētēs,
(406)  cum semel īnstiterunt vestīgia certa viāi,
(407)  sīc alid ex aliō per tē tūtē ipse vidēre
(408)  tālibus in rēbus poteris caecāsque latebrās
(409)  īnsinuāre omnīs et vērum prōtrahere inde.
(410)  quod sī pigrāris paulumve recesseris ab rē,
(411)  hoc tibi dē plānō possum prōmittere, Memmī:
(412)  usque adeō largōs haustūs ē fontibus magnīs
(413)  lingua meō suāvis dītī dē pectore fundet,
(414)  ut verear nē tarda prius per membra senectūs
(415)  serpat et in nōbīs vītāī claustra resolvat,
(416)  quam tibi dē quāvīs ūnā rē versibus omnis
(417)  argūmentōrum sit cōpia missa per aurīs.
(418)  Sed nunc ut repetam coeptum pertēxere dictīs,
(419)  omnis ut est igitur per sē nātūra duābus
(420)  cōnstitit in rēbus; nam corpora sunt et ināne,
(421)  haec in quō sita sunt et quā dīversa moventur.
(422)  corpus enim per sē commūnīs dēdicat esse
(423)  sēnsūs; cui nisi prīma fidēs fundāta valēbit,
(424)  haut erit occultīs dē rēbus quō referentēs
(425)  cōnfirmāre animī quicquam ratiōne queāmus.
(426)  tum porrō locus ac spatium, quod ināne vocāmus,
(427)  sī nūllum foret, haut usquam sita corpora possent
(428)  esse neque omnīnō quōquam dīversa meāre;
(429)  id quod jam superā tibi paulō ostendimus ante.
(430)  praetereā nihil est quod possīs dīcere ab omnī
(431)  corpore sējūnctum sēcrētumque esse ab inānī,
(432)  quod quasi tertia sit numerō nātūra reperta.
(433)  nam quodcumque erit, esse aliquid dēbēbit id ipsum
(434)  augmine vel grandī vel parvō dēnique, dum sit;
(435)  cui sī tāctus erit quamvīs levis exiguusque,
(436)  corporis augēbit numerum summamque sequētur;
(437)  sīn intāctile erit, nūllā dē parte quod ūllam
(438)  rem prohibēre queat per sē trānsīre meantem,
(439)  scīlicet hoc id erit, vacuum quod ināne vocāmus.
(440)  Praetereā per sē quodcumque erit, aut faciet quid
(441)  aut aliīs fungī dēbēbit agentibus ipsum
(442)  aut erit ut possint in eō rēs esse gerīque.
(443)  at facere et fungī sine corpore nūlla potest rēs
(444)  nec praebēre locum porrō nisi ināne vacānsque.
(445)  ergō praeter ināne et corpora tertia per sē
(446)  nūlla potest rērum in numerō nātūra relinquī,
(447)  nec quae sub sēnsūs cadat ūllō tempore nostrōs
(448)  nec ratiōne animī quam quisquam possit apīscī.
(449)  Nam quaecumque cluent, aut hīs conjūncta duābus
(450)  rēbus ea inveniēs aut hōrum ēventa vidēbis.
(451)  conjūnctum est id quod nusquam sine permitiālī
(452)  discidiō potis est sējungī sēque gregārī,
(453)  pondus utī saxīs, calor ignis, līquor aquāī,
(454)  tāctus corporibus cūnctīs, intāctus inānī.
(455)  servitium contrā paupertās dīvitiaeque,
(456)  lībertās bellum concordia cētera quōrum
(457)  adventū manet incolumis nātūrā abitūque,
(458)  haec solitī sumus, ut pār est, ēventa vocāre.
(459)  tempus item per sē nōn est, sed rēbus ab ipsīs
(460)  cōnsequitur sēnsus, trānsāctum quid sit in aevō,
(461)  tum quae rēs īnstet, quid porrō deinde sequātur;
(462)  nec per sē quemquam tempus sentīre fatendum est
(463)  sēmōtum ab rērum mōtū placidāque quiēte.
(464)  dēnique Tyndaridem raptam bellōque subāctās
(465)  Trōjjugenās gentīs cum dīcunt esse, videndum est
(466)  nē forte haec per sē cōgant nōs esse fatērī,
(467)  quandō ea saecla hominum, quōrum haec ēventa fuērunt,
(468)  inrevocābilis abstulerit jam praeterita aetās;
(469)  namque aliud terrīs, aliud regiōnibus ipsīs
(470)  ēventum dīcī poterit quodcumque erit āctum.
(471)  dēnique māteriēs sī rērum nūlla fuisset
(472)  nec locus ac spatium, rēs in quō quaeque geruntur,
(473)  numquam Tyndaridis fōrmā cōnflātus amōre
(474)  ignis Alexandrī Phrygiō sub pectore glīscēns
(475)  clāra accendisset saevī certāmina bellī
(476)  nec clam dūrateus Trōjjānīs Pergama partū
(477)  īnflammāsset equōs nocturnō Grajjugenārum;
(478)  perspicere ut possīs rēs gestās funditus omnīs
(479)  nōn ita utī corpus per sē cōnstāre neque esse
(480)  nec ratiōne cluēre eādem quā cōnstet ināne,
(481)  sed magis ut meritō possīs ēventa vocāre
(482)  corporis atque locī, rēs in quō quaeque gerantur.
(483)  Corpora sunt porrō partim prīmōrdia rērum,
(484)  partim conciliō quae cōnstant prīncipiōrum.
(485)  sed quae sunt rērum prīmōrdia, nūlla potest vīs
(486)  stinguere; nam solidō vincunt ea corpore dēmum.
(487)  etsī difficile esse vidētur crēdere quicquam
(488)  in rēbus solidō reperīrī corpore posse.
(489)  trānsit enim fulmen caelī per saepta domōrum
(490)  clāmor ut ac vōcēs, ferrum candescit in ignī
(491)  dissiliuntque ferō ferventī saxa vapōre;
(492)  cum labefactātus rigor aurī solvitur aestū,
(493)  tum glaciēs aeris flammā dēvicta liquēscit;
(494)  permānat calor argentum penetrāleque frīgus,
(495)  quandō utrumque manū retinentēs pōcula rītē
(496)  sēnsimus īnfūsō lymphārum rōre supernē.
(497)  usque adeō in rēbus solidī nihil esse vidētur.
(498)  sed quia vēra tamen ratiō nātūraque rērum
(499)  cōgit, ades, paucīs dum versibus expediāmus
(500)  esse ea quae solidō atque aeternō corpore cōnstent,
(501)  sēmina quae rērum prīmōrdiaque esse docēmus,
(502)  unde omnis rērum nunc cōnstet summa creāta.
(503)  Prīncipiō quoniam duplex nātūra duārum
(504)  dissimilis rērum longē cōnstāre reperta est,
(505)  corporis atque locī, rēs in quō quaeque geruntur,
(506)  esse utramque sibī per sē pūramque necesse est.
(507)  nam quācumque vacat spatium, quod ināne vocāmus,
(508)  corpus eā nōn est; quā porrō cumque tenet sē
(509)  corpus, eā vacuum nēquāquam cōnstat ināne.
(510)  sunt igitur solida ac sine inānī corpora prīma.
(511)  Praetereā quoniam genitīs in rēbus ināne est,
(512)  māteriem circum solidam cōnstāre necesse est;
(513)  nec rēs ūlla potest vērā ratiōne probārī
(514)  corpore ināne suō cēlāre atque intus habēre,
(515)  sī nōn, quod cohibet, solidum cōnstāre relinquās.
(516)  id porrō nihil esse potest nisi māteriāī
(517)  concilium, quod ināne queat rērum cohibēre.
(518)  māteriēs igitur, solidō quae corpore cōnstat,
(519)  esse aeterna potest, cum cētera dissoluantur.
(520)  Tum porrō sī nīl esset quod ināne vocāret,
(521)  omne foret solidum; nisi contrā corpora certa
(522)  essent quae loca complērent quaecumque tenērent
(523)  omne quod est spatium, vacuum cōnstāret ināne.
(524)  alternīs igitur nīmīrum corpus inānī
(525)  distīnctum, quoniam nec plēnum nāviter extat
(526)  nec porrō vacuum; sunt ergō corpora certa,
(527)  quae spatium plēnō possint distinguere ināne.
(528)  haec neque dissolvī plāgīs extrīnsecus icta
(529)  possunt nec porrō penitus penetrāta retēxī
(530)  nec ratiōne queunt aliā temptāta labāre;
(531)  id quod jam suprā tibi paulō ostendimus ante.
(532)  nam neque conlīdī sine inānī posse vidētur
(533)  quicquam nec frangī nec findī in bīna secandō
(534)  nec capere ūmōrem neque item mānābile frīgus
(535)  nec penetrālem ignem, quibus omnia cōnficiuntur.
(536)  et quō quaeque magis cohibet rēs intus ināne,
(537)  tam magis hīs rēbus penitus temptāta labāscit.
(538)  ergō sī solida ac sine inānī corpora prīma
(539)  sunt ita utī docuī, sint haec aeterna necesse est.
(540)  Praetereā nisi māteriēs aeterna fuisset,
(541)  ante hāc ad nihilum penitus rēs quaeque redīssent
(542)  dē nihilōque renāta forent quaecumque vidēmus.
(543)  at quoniam suprā docuī nīl posse creārī
(544)  dē nihilō neque quod genitum est ad nīl revocārī,
(545)  esse inmortālī prīmōrdia corpore dēbent,
(546)  dissolvī quō quaeque suprēmō tempore possint,
(547)  māteriēs ut subpeditet rēbus reparandīs.
(548)  sunt igitur solidā prīmōrdia simplicitāte
(549)  nec ratiōne queunt aliā servāta per aevom
(550)  ex īnfīnītō jam tempore rēs reparāre.
(551)  dēnique sī nūllam fīnem nātūra parāsset
(552)  frangendīs rēbus, jam corpora māteriāī
(553)  usque redācta forent aevō frangente priōre,
(554)  ut nihil ex illīs ā certō tempore posset
(555)  conceptum summum aetātis pervādere fīnem.
(556)  nam quidvīs citius dissolvī posse vidēmus
(557)  quam rūrsus reficī; quā propter longa diēī
(558)  īnfīnīta aetās ante āctī temporis omnis
(559)  quod frēgisset adhūc disturbāns dissoluēnsque,
(560)  numquam rēlicuō reparārī tempore posset.
(561)  at nunc nīmīrum frangendī reddita fīnis
(562)  certa manet, quoniam reficī rem quamque vidēmus
(563)  et fīnīta simul generātim tempora rēbus
(564)  stāre, quibus possint aevī contingere flōrem.
(565)  Hūc accēdit utī, solidissima māteriāī
(566)  corpora cum cōnstant, possint tamen omnia reddī,
(567)  mollia quae fīunt, āēr aqua terra vapōrēs,
(568)  quō pactō fīant et quā vī quaeque gerantur,
(569)  admixtum quoniam semel est in rēbus ināne.
(570)  at contrā sī mollia sint prīmōrdia rērum,
(571)  unde queant validī silicēs ferrumque creārī,
(572)  nōn poterit ratiō reddī; nam funditus omnis
(573)  prīncipiō fundāmentī nātūra carēbit.
(574)  sunt igitur solidā pollentia simplicitāte,
(575)  quōrum condēnsō magis omnia conciliātū
(576)  artārī possunt validāsque ostendere vīrīs.
(577)  porrō sī nūlla est frangendīs reddita fīnis
(578)  corporibus, tamen ex aeternō tempore quaeque
(579)  nunc etiam superāre necesse est corpora rēbus,
(580)  quae nōn dum clueant ūllō temptāta perīclō.
(581)  at quoniam fragilī nātūrā praedita cōnstant,
(582)  discrepat aeternum tempus potuisse manēre
(583)  innumerābilibus plāgīs vexāta per aevom.
(584)  Dēnique jam quoniam generātim reddita fīnis
(585)  crēscendī rēbus cōnstat vītamque tenendī,
(586)  et quid quaeque queant per foedera nātūrāī,
(587)  quid porrō nequeant, sancītum quandoquidem extat,
(588)  nec commūtātur quicquam, quīn omnia cōnstant
(589)  usque adeō, variae volucrēs ut in ōrdine cūnctae
(590)  ostendant maculās generālīs corpore inesse,
(591)  inmūtābilis māteriae quoque corpus habēre
(592)  dēbent nī mīrum; nam sī prīmōrdia rērum
(593)  commūtārī aliquā possent ratiōne revicta,
(594)  incertum quoque jam cōnstet quid possit orīrī,
(595)  quid nequeat, fīnīta potestās dēnique cuique
(596)  quā nam sit ratiōne atque altē terminus haerēns,
(597)  nec totiēns possent generātim saecla referre
(598)  nātūram mōrēs vīctum mōtūsque parentum.
(599)  Tum porrō quoniam est extrēmum quodque cacūmen
(600)  corporis illīus, quod nostrī cernere sēnsūs
(601)  jam nequeunt, id nīmīrum sine partibus extat
(602)  et minimā cōnstat nātūrā nec fuit umquam
(603)  per sē sēcrētum neque post hāc esse valēbit,
(604)  alterius quoniam est ipsum pars prīmaque et ūna,
(605)  inde aliae atque aliae similēs ex ōrdine partēs
(606)  agmine condēnsō nātūram corporis explent;
(607)  quae quoniam per sē nequeunt cōnstāre, necesse est
(608)  haerēre unde queant nūllā ratiōne revellī.
(609)  sunt igitur solidā prīmōrdia simplicitāte,
(610)  quae minimīs stīpāta cohaerent partibus artē.
(611)  nōn ex illōrum conventū conciliāta,
(612)  sed magis aeternā pollentia simplicitāte,
(613)  unde neque āvellī quicquam neque dēminuī jam
(614)  concēdit nātūra reservāns sēmina rēbus.
(615)  Praetereā nisi erit minimum, parvissima quaeque
(616)  corpora cōnstābunt ex partibus īnfīnītīs,
(617)  quippe ubi dīmidiae partis pars semper habēbit
(618)  dīmidiam partem nec rēs praefīniet ūlla.
(619)  ergō rērum inter summam minimamque quod escit,
(620)  nīl erit ut distet; nam quamvīs funditus omnis
(621)  summa sit īnfīnīta, tamen, parvissima quae sunt,
(622)  ex īnfīnītīs cōnstābunt partibus aequē.
(623)  quod quoniam ratiō reclāmat vēra negatque
(624)  crēdere posse animum, victus fateāre necesse est
(625)  esse ea quae nūllīs jam praedita partibus extent
(626)  et minimā cōnstent nātūrā. quae quoniam sunt,
(627)  illa quoque esse tibī solida atque aeterna fatendum.
(628)  Dēnique sī minimās in partīs cūncta resolvī
(629)  cōgere cōnsuēsset rērum nātūra creātrīx,
(630)  jam nihil ex illīs eadem reparāre valēret
(631)  proptereā quia, quae nūllīs sunt partibus aucta,
(632)  nōn possunt ea quae dēbet genitālis habēre
(633)  māteriēs, variōs cōnexūs pondera plāgās
(634)  concursūs mōtūs, per quās rēs quaeque geruntur.
(635)  Quāpropter quī māteriem rērum esse putārunt
(636)  ignem atque ex ignī summam cōnsistere sōlō,
(637)  magnō opere ā vērā lāpsī ratiōne videntur.
(638)  Hēraclītus init quōrum dux proelia prīmus,
(639)  clārus ob obscūram linguam magis inter inānīs
(640)  quamde gravīs inter Grāiōs, quī vēra requīrunt;
(641)  omnia enim stolidī magis admīrantur amantque,
(642)  inversīs quae sub verbīs latitantia cernunt,
(643)  vēraque cōnstituunt quae bellē tangere possunt
(644)  aurīs et lepidō quae sunt fūcāta sonōre.
(645)  Nam cūr tam variae rēs possent esse, requīrō,
(646)  ex ūnō sī sunt ignī pūrōque creātae?
(647)  nīl prōdesset enim calidum dēnsērier ignem
(648)  nec rārē fierī, sī partēs ignis eandem
(649)  nātūram quam tōtus habet super ignis habērent.
(650)  ācrior ārdor enim conductīs partibus esset,
(651)  languidior porrō disjectīs disque supātīs.
(652)  amplius hōc fierī nihil est quod posse reāris
(653)  tālibus in causīs, nē dum variantia rērum
(654)  tanta queat dēnsīs rārīsque ex ignibus esse.
(655)  Id quoque: sī faciant admixtum rēbus ināne,
(656)  densērī poterunt ignēs rārīque relinquī;
(657)  sed quia multa sibī cernunt contrāria quae sint
(658)  et fugitant in rēbus ināne relinquere pūrum,
(659)  ardua dum metuunt, āmittunt vēra viāī
(660)  nec rūrsum cernunt exēmptō rēbus ināne
(661)  omnia densērī fierīque ex omnibus ūnum
(662)  corpus, nīl ab sē quod possit mittere raptim,
(663)  aestifer ignis utī lūmen jacit atque vapōrem,
(664)  ut videās nōn ē stīpātīs partibus esse.
(665)  Quod sī forte aliā crēdunt ratiōne potesse
(666)  ignīs in coetū stinguī mūtāreque corpus,
(667)  scīlicet ex nūllā facere id sī parte reparcent,
(668)  occidet ad nihilum nīmīrum funditus ārdor
(669)  omnis et ē nihilō fīent quaecumque creantur;
(670)  nam quodcumque suīs mūtātum fīnibus exit,
(671)  continuō hoc mors est illīus quod fuit ante.
(672)  proinde aliquid superāre necesse est incolume ollīs,
(673)  nē tibi rēs redeant ad nīlum funditus omnēs
(674)  dē nihilōque renāta vigēscat cōpia rērum.
(675)  Nunc igitur quoniam certissima corpora quaedam
(676)  sunt, quae cōnservant nātūram semper eandem,
(677)  quōrum abitū aut aditū mūtātōque ōrdine mūtant
(678)  nātūram rēs et convertunt corpora sēsē,
(679)  scīre licet nōn esse haec ignea corpora rērum.
(680)  nīl rēferret enim quaedam dēcēdere, abīre,
(681)  atque alia adtribuī mūtārīque ōrdine quaedam,
(682)  sī tamen ārdōris nātūram cūncta tenērent;
(683)  ignis enim foret omnimodīs quodcumque creāret.
(684)  vērum, ut opīnor, ita est: sunt quaedam corpora, quōrum
(685)  concursūs mōtūs ōrdō positūra figūrae
(686)  efficiunt ignīs mūtātōque ōrdine mūtant
(687)  nātūram neque sunt ignī simulāta neque ūllī
(688)  praetereā reī quae corpora mittere possit
(689)  sēnsibus et nostrōs adjectū tangere tāctūs.
(690)  dīcere porrō ignem rēs omnīs esse neque ūllam
(691)  rem vēram in numerō rērum cōnstāre nisi ignem,
(692)  quod facit hic īdem, perdēlīrum esse vidētur.
(693)  nam contrā sēnsūs ab sēnsibus ipse repugnat
(694)  et labefactat eōs, unde omnia crēdita pendent,
(695)  unde hic cognitus est ipsī quem nōminat ignem;
(696)  crēdit enim sēnsūs ignem cognōscere vērē,
(697)  cētera nōn crēdit, quae nīlō clāra minus sunt.
(698)  quod mihi cum vānum tum dēlīrum esse vidētur;
(699)  quō referēmus enim? quid nōbīs certius ipsīs
(700)  sēnsibus esse potest, quī vēra ac falsa notēmus?
(701)  Praetereā quārē quisquam magis omnia tollat
(702)  et velit ārdōris nātūram linquere sōlam,
(703)  quam neget esse ignīs, aliam tamen esse relinquat?
(704)  aequa vidētur enim dēmentia dīcere utrumque.
(705)  Quāpropter quī māteriem rērum esse putārunt
(706)  ignem atque ex ignī summam cōnsistere posse,
(707)  et quī prīncipium gignundīs āera rēbus
(708)  cōnstituēre aut ūmōrem quīcumque putārunt
(709)  fingere rēs ipsum per sē terramve creāre
(710)  omnia et in rērum nātūrās vertier omnīs,
(711)  magnō opere ā vērō longē dērrāsse videntur.
(712)  adde etiam quī conduplicant prīmōrdia rērum
(713)  āera jungentēs ignī terramque liquōrī,
(714)  et quī quattuor ex rēbus posse omnia rentur
(715)  ex ignī terrā atque animā prōcrēscere et imbrī.
(716)  quōrum Acragantīnus cum prīmīs Empedoclēs est,
(717)  īnsula quem triquetrīs terrārum gessit in ōrīs,
(718)  quam fluitāns circum magnīs ānfrāctibus aequor
(719)  Īonium glaucīs aspargit vīrus ab undīs
(720)  angustōque fretū rapidum mare dīvidit undīs
(721)  Aeoliae terrārum ōrās ā fīnibus ejus.
(722)  hīc est vasta Charybdis et hīc Aetnaea minantur
(723)  murmura flammārum rūrsum sē colligere īrās,
(724)  faucibus ēruptōs iterum vīs ut vomat ignīs
(725)  ad caelumque ferat flammāī fulgura rūrsum.
(726)  quae cum magna modīs multīs mīranda vidētur
(727)  gentibus hūmānīs regiō vīsendaque fertur
(728)  rēbus opīma bonīs, multā mūnīta virum vī,
(729)  nīl tamen hōc habuisse virō praeclārius in sē
(730)  nec sānctum magis et mīrum cārumque vidētur.
(731)  carmina quīn etiam dīvīnī pectoris ejus
(732)  vōciferantur et expōnunt praeclāra reperta,
(733)  ut vix hūmānā videātur stirpe creātus.
(734)  Hic tamen et suprā quos dīximus īnferiōrēs
(735)  partibus ēgregiē multīs multōque minōrēs,
(736)  quamquam multa bene ac dīvīnitus invenientēs
(737)  ex adytō tam quam cordis respōnsa dedēre
(738)  sānctius et multō certā ratiōne magis quam
(739)  Pȳthia quae tripodī ā Phoebī laurōque profātur,
(740)  prīncipiīs tamen in rērum fēcēre ruīnās
(741)  et graviter magnī magnō cecidēre ibi cāsū.
(742)  Prīmum quod mōtūs exēmptō rēbus inānī
(743)  cōnstituunt et rēs mollīs rārāsque relinquunt
(744)  āera sōlem ignem terrās animālia frūgīs
(745)  nec tamen admiscent in eōrum corpus ināne;
(746)  deinde quod omnīnō fīnem nōn esse secandīs
(747)  corporibus facient neque pausam stāre fragōrī
(748)  nec prōrsum in rēbus minimum cōnsistere quīcquam,
(749)  cum videāmus id extrēmum cujusque cacūmen
(750)  esse quod ad sēnsūs nostrōs minimum esse vidētur,
(751)  conicere ut possīs ex hōc, quae cernere nōn quīs
(752)  extrēmum quod habent, minimum cōnsistere rērum.
(753)  Hūc accēdit item, quoniam prīmōrdia rērum
(754)  mollia cōnstituunt, quae nōs nātīva vidēmus
(755)  esse et mortālī cum corpore, funditus ut quī
(756)  dēbeat ad nihilum jam rērum summa revertī
(757)  dē nihilōque renāta vigēscere cōpia rērum;
(758)  quōrum utrumque quid ā vērō jam distet habēbis.
(759)  Deinde inimīca modīs multīs sunt atque venēnō
(760)  ipsa sibi inter sē; quārē aut congressa perībunt
(761)  aut ita diffugient, ut tempestāte coāctā
(762)  fulmina diffugere atque imbrīs ventōsque vidēmus.
(763)  Dēnique quattuor ex rēbus sī cūncta creantur
(764)  atque in eās rūrsum rēs omnia dissoluuntur,
(765)  quī magis illa queunt rērum prīmōrdia dīcī
(766)  quam contrā rēs illōrum retrōque putārī?
(767)  alternīs gignuntur enim mūtantque colōrem
(768)  et tōtam inter sē nātūram tempore ab omnī.
(769)  sīn ita forte putās ignīs terraeque coīre
(770)  corpus et āeriās aurās rōremque liquōris,
(771)  nīl in conciliō nātūram ut mūtet eōrum,
(772)  nūlla tibi ex illīs poterit rēs esse creāta,
(773)  nōn animāns, nōn exanimō cum corpore, ut arbōs;
(774)  quippe suam quicque in coetū variantis acervī
(775)  nātūram ostendet mixtusque vidēbitur āēr
(776)  cum terrā simul et quōdam cum rōre manēre.
(777)  at prīmōrdia gignundīs in rēbus oportet
(778)  nātūram clandestīnam caecamque adhibēre,
(779)  ēmineat nē quid, quod contrā pugnet et obstet
(780)  quō minus esse queat propriē quodcumque creātur.
(781)  Quīn etiam repetunt ā caelō atque ignibus ejus
(782)  et prīmum faciunt ignem sē vertere in aurās
(783)  āeris, hinc imbrem gignī terramque creārī
(784)  ex imbrī retrōque ā terrā cūncta revertī,
(785)  ūmōrem prīmum, post āera, deinde calōrem,
(786)  nec cessāre haec inter sē mūtāre, meāre
(787)  ā caelō ad terram, dē terrā ad sīdera mundī.
(788)  quod facere haud ūllō dēbent prīmōrdia pactō.
(789)  immūtābile enim quiddam superāre necesse est,
(790)  nē rēs ad nihilum redigantur funditus omnēs;
(791)  nam quodcumque suīs mūtātum fīnibus exit,
(792)  continuō hoc mors est illīus quod fuit ante.
(793)  quāpropter quoniam quae paulō dīximus ante
(794)  in commūtātum veniunt, cōnstāre necesse est
(795)  ex aliīs ea, quae nequeant convertier usquam,
(796)  nē tibi rēs redeant ad nīlum funditus omnēs;
(797)  quīn potius tālī nātūrā praedita quaedam
(798)  corpora cōnstituās, ignem sī forte creārint,
(799)  posse eadem dēmptīs paucīs paucīsque tribūtīs,
(800)  ōrdine mūtātō et mōtū, facere āeris aurās,
(801)  sīc aliās aliīs rēbus mūtārier omnīs?
(802)  'At manifēsta palam rēs indicat' inquis 'in aurās
(803)  āeris ē terrā rēs omnīs crēscere alīque;
(804)  et nisi tempestās indulget tempore faustō
(805)  imbribus, ut tābē nimbōrum arbusta vacillent,
(806)  sōlque suā prō parte fovet tribuitque calōrem,
(807)  crēscere nōn possint frūgēs arbusta animantēs.'
(808)  scīlicet et nisi nōs cibus āridus et tener ūmor
(809)  adjuvet, āmissō jam corpore vīta quoque omnis
(810)  omnibus ē nervīs atque ossibus exsoluātur;
(811)  adjūtāmur enim dubiō procul atque alimur nōs
(812)  certīs ab rēbus, certīs aliae atque aliae rēs.
(813)  nīmīrum quia multa modīs commūnia multīs
(814)  multārum rērum in rēbus prīmōrdia mixta
(815)  sunt, ideō variīs variae rēs rēbus aluntur.
(816)  atque eadem magnī rēfert prīmōrdia saepe
(817)  cum quibus et quālī positūrā contineantur
(818)  et quōs inter sē dent mōtūs accipiantque;
(819)  namque eadem caelum mare terrās flūmina sōlem
(820)  cōnstituunt, eadem frūgēs arbusta animantīs,
(821)  vērum aliīs aliōque modō commixta moventur.
(822)  quīn etiam passim nostrīs in versibus ipsīs
(823)  multa elementa vidēs multīs commūnia verbīs,
(824)  cum tamen inter sē versūs ac verba necesse est
(825)  cōnfiteāre et rē et sonitū distāre sonantī.
(826)  tantum elementa queunt permūtātō ōrdine sōlō;
(827)  at rērum quae sunt prīmōrdia, plūra adhibēre
(828)  possunt unde queant variae rēs quaeque creārī.
(829)  Nunc et Anaxagorae scrūtēmur homoeomerīan
(830)  quam Grāī memorant nec nostrā dīcere linguā
(831)  concēdit nōbīs patriī sermōnis egestās,
(832)  sed tamen ipsam rem facile est expōnere verbīs.
(833)  prīncipiō, rērum quam dīcit homoeomerīan,
(834)  ossa vidēlicet ē pauxillīs atque minūtīs
(835)  ossibus hic et dē pauxillīs atque minūtīs
(836)  vīsceribus viscus gignī sanguenque creārī
(837)  sanguinis inter sē multīs coeuntibus guttīs
(838)  ex aurīque putat mīcīs cōnsistere posse
(839)  aurum et dē terrīs terram concrēscere parvīs,
(840)  ignibus ex ignīs, ūmōrem ūmōribus esse,
(841)  cētera cōnsimilī fingit ratiōne putatque.
(842)  nec tamen esse ūllā dē parte in rēbus ināne
(843)  concēdit neque corporibus fīnem esse secandīs.
(844)  quārē in utrāque mihī pariter ratiōne vidētur
(845)  errāre atque illī, suprā quōs dīximus ante.
(846)  Adde quod inbēcilla nimis prīmōrdia fingit;
(847)  sī prīmōrdia sunt, similī quae praedita cōnstant
(848)  nātūrā atque ipsae rēs sunt aequēque labōrant
(849)  et pereunt, neque ab exitiō rēs ūlla refrēnat.
(850)  nam quid in oppressū validō dūrābit eōrum,
(851)  ut mortem effugiat, lētī sub dentibus ipsīs?
(852)  ignis an ūmor an aura? quid hōrum? sanguen an ossa?
(853)  nīl ut opīnor, ubi ex aequō rēs funditus omnis
(854)  tam mortālis erit quam quae manifēsta vidēmus
(855)  ex oculīs nostrīs aliquā vī victa perīre.
(856)  at neque reccidere ad nihilum rēs posse neque autem
(857)  crēscere dē nihilō testor rēs ante probātās.
(858)  Praetereā quoniam cibus auget corpus alitque,
(859)  scīre licet nōbīs vēnās et sanguen et ossa
(860)  sīve cibōs omnīs commixtō corpore dīcent
(861)  esse et habēre in sē nervōrum corpora parva
(862)  ossaque et omnīnō vēnās partīsque cruōris,
(863)  fīet utī cibus omnis et āridus et liquor ipse
(864)  ex aliēnigenīs rēbus cōnstāre putētur,
(865)  ossibus et nervīs saniēque et sanguine mixtō.
(866)  Praetereā quaecumque ē terrā corpora crēscunt,
(867)  sī sunt in terrīs, terram cōnstāre necesse est
(868)  ex aliēnigenīs, quae terrīs exoriuntur.
(869)  trānsfer item, totidem verbīs ūtāre licēbit:
(870)  in lignīs sī flamma latet fūmusque cinisque,
(871)  ex aliēnigenīs cōnsistant ligna necesse est,
(872)  [praetereā tellūs quae corpora cumque alit auget]
(873)  ex aliēnigenīs, quae lignīs exoriuntur.
(874)  Linquitur hīc quaedam latitandī cōpia tenuis,
(875)  id quod Anaxagorās sibi sūmit, ut omnibus omnīs
(876)  rēs putet inmixtās rēbus latitāre, sed illud
(877)  appārēre ūnum, cujus sint plūrima mixta
(878)  et magis in prōmptū prīmāque in fronte locāta.
(879)  quod tamen ā vērā longē ratiōne repulsum est;
(880)  conveniēbat enim frūgēs quoque saepe, minācī
(881)  rōbore cum in saxī franguntur, mittere signum
(882)  sanguinis aut aliquid, nostrō quae corpore aluntur.
(883)  cum lapidī in lapidem terimus, mānāre cruōrem
(884)  cōnsimilī ratiōne herbīs quoque saepe decēbat,
(885)  et laticēs dulcīs guttās similīque sapōre
(886)  mittere, lānigerae quālī sunt ūbere lactis,
(887)  scīlicet et glēbīs terrārum saepe friātīs
(888)  herbārum genera et frūgēs frondēsque vidērī
(889)  dispertīta inter terram latitāre minūtē,
(890)  postrēmō in lignīs cinerem fūmumque vidērī,
(891)  cum praefrācta forent, ignīsque latēre minūtōs.
(892)  quōrum nīl fierī quoniam manifēsta docet rēs,
(893)  scīre licet nōn esse in rēbus rēs ita mixtās,
(894)  vērum sēmina multimodīs inmixta latēre
(895)  multārum rērum in rēbus commūnia dēbent.
(896)  'At saepe in magnīs fit montibus' inquis 'ut altīs
(897)  arboribus vīcīna cacūmina summa terantur
(898)  inter sē validīs facere id cōgentibus austrīs,
(899)  dōnec flammāī fulsērunt flōre coortō.'
(900)  scīlicet et nōn est lignīs tamen īnsitus ignis,
(901)  vērum sēmina sunt ārdōris multa, terendō
(902)  quae cum cōnflūxēre, creant incendia silvīs.
(903)  quod sī facta foret silvīs abscondita flamma,
(904)  nōn possent ūllum tempus cēlārier ignēs,
(905)  cōnficerent volgō silvās, arbusta cremārent.
(906)  jamne vidēs igitur, paulō quod dīximus ante,
(907)  permagnī rēferre eadem prīmōrdia saepe
(908)  cum quibus et quālī positūrā contineantur
(909)  et quōs inter sē dent mōtūs accipiantque,
(910)  atque eadem paulō inter sē mūtāta creāre
(911)  ignēs et lignum? quō pactō verba quoque ipsa
(912)  inter sē paulō mūtātīs sunt elementīs,
(913)  cum ligna atque ignēs distīnctā vōce notēmus.
(914)  Dēnique jam quaecumque in rēbus cernis apertīs
(915)  sī fierī nōn posse putās, quīn māteriāī
(916)  corpora cōnsimilī nātūrā praedita fingās,
(917)  hāc ratiōne tibī pereunt prīmōrdia rērum:
(918)  fīet utī rīsū tremulō concussa cachinnent
(919)  et lacrimīs salsīs ūmectent ōra genāsque.
(920)  Nunc age, quod super est, cognōsce et clārius audī.
(921)  nec mē animī fallit quam sint obscūra; sed ācrī
(922)  percussit thyrsō laudis spēs magna meum cor
(923)  et simul incussit suāvem mī in pectus amōrem
(924)  Mūsārum, quō nunc īnstīnctus mente vigentī
(925)  āvia Pīeridum peragrō loca nūllius ante
(926)  trīta solō. juvat integrōs accēdere fontīs
(927)  atque haurīre juvatque novōs dēcerpere flōrēs
(928)  īnsignemque meō capitī petere inde corōnam,
(929)  unde prius nūllī vēlārint tempora Mūsae;
(930)  prīmum quod magnīs doceō dē rēbus et artīs
(931)  rēligiōnum animum nōdīs exsolvere pergō,
(932)  deinde quod obscūrā dē rē tam lūcida pangō
(933)  carmina mūsaeō contingēns cūncta lepōre.
(934)  id quoque enim nōn ab nūllā ratiōne vidētur;
(935)  sed vel utī puerīs absinthia taetra medentēs
(936)  cum dare cōnantur, prius ōrās pōcula circum
(937)  contingunt mellis dulcī flāvōque liquōre,
(938)  ut puerōrum aetās inprōvida lūdificētur
(939)  labrōrum tenus, intereā perpōtet amārum
(940)  absinthī laticem dēceptaque nōn capiātur,
(941)  sed potius tālī factō recreāta valēscat,
(942)  sīc ego nunc, quoniam haec ratiō plērumque vidētur
(943)  trīstior esse quibus nōn est tractāta, retrōque
(944)  volgus abhorret ab hāc, voluī tibi suāviloquentī
(945)  carmine Pīeriō ratiōnem expōnere nostram
(946)  et quasi mūsaeō dulcī contingere melle,
(947)  sī tibi forte animum tālī ratiōne tenēre
(948)  versibus in nostrīs possem, dum perspicis omnem
(949)  nātūram rērum, quā cōnstet cōmpta figūrā.
(950)  Sed quoniam docuī solidissima māteriāī
(951)  corpora perpetuō volitāre invicta per aevom,
(952)  nunc age, summāī quaedam sit fīnis eōrum
(953)  necne sit, ēvolvāmus; item quod ināne repertum est
(954)  seu locus ac spatium, rēs in quō quaeque gerantur,
(955)  pervideāmus utrum fīnītum funditus omne
(956)  cōnstet an immēnsum pateat vastēque profundum.
(957)  Omne quod est igitur nūllā regiōne viārum
(958)  fīnītum est; namque extrēmum dēbēbat habēre.
(959)  extrēmum porrō nūllīus posse vidētur
(960)  esse, nisi ultrā sit quod fīniat, ut videātur
(961)  quō nōn longius haec sēnsūs nātūra sequātur.
(962)  nunc extrā summam quoniam nihil esse fatendum,
(963)  nōn habet extrēmum, caret ergō fīne modōque.
(964)  nec rēfert quibus adsistās regiōnibus ejus;
(965)  usque adeō, quem quisque locum possēdit, in omnīs
(966)  tantundem partīs īnfīnītum omne relinquit.
(967)  Praetereā sī jam fīnītum cōnstituātur
(968)  omne quod est spatium, sī quis prōcurrat ad ōrās
(969)  ultimus extrēmās jaciatque volātile tēlum,
(970)  id validīs utrum contortum vīribus īre
(971)  quō fuerit missum māvīs longēque volāre,
(972)  an prohibēre aliquid cēnsēs obstāreque posse?
(973)  alterutrum fateāris enim sūmāsque necesse est.
(974)  quōrum utrumque tibi effugium praeclūdit et omne
(975)  cōgit ut exēmptā concēdās fīne patēre.
(976)  nam sīve est aliquid quod prōbeat efficiatque
(977)  quō minus quō missum est veniat fīnīque locet sē,
(978)  sīve forās fertur, nōn est ā fīne profectum.
(979)  hōc pactō sequar atque, ōrās ubicumque locāris
(980)  extrēmās, quaeram: quid tēlō dēnique fīet?
(981)  fīet utī nusquam possit cōnsistere fīnis
(982)  effugiumque fugae prōlātet cōpia semper.
(983)  Praetereā spatium summāī tōtius omne
(984)  undique sī inclūsum certīs cōnsisteret ōrīs
(985)  fīnītumque foret, jam cōpia māteriāī
(986)  undique ponderibus solidīs confluxet ad īmum
(987)  nec rēs ūlla gerī sub caelī tegmine posset
(988)  nec foret omnīnō caelum neque lūmina sōlis,
(989)  quippe ubi māteriēs omnis cumulāta jacēret
(990)  ex īnfīnītō jam tempore subsīdendō.
(991)  at nunc nīmīrum requiēs data prīncipiōrum
(992)  corporibus nūlla est, quia nīl est funditus īmum,
(993)  quō quasi cōnfluere et sēdēs ubi pōnere possint.
(994)  semper in adsiduō mōtū rēs quaeque geruntur
(995)  partibus in cūnctīs, īnfernaque suppeditantur
(996)  ex īnfīnītō cita corpora māteriāī.
(997)  Postrēmō ante oculōs rēs rem fīnīre vidētur;
(998)  āēr dissaepit collīs atque āera montēs,
(999)  terra mare et contrā mare terrās terminat omnīs;
(1000)  omne quidem vērō nihil est quod fīniat extrā.
(1001)  est igitur nātūra locī spatiumque profundī,
(1002)  quod neque clāra suō percurrere fulmina cursū
(1003)  perpetuō possint aevī lābentia tractū
(1004)  nec prōrsum facere ut restet minus īre meandō;
(1005)  usque adeō passim patet ingēns cōpia rēbus
(1006)  fīnibus exēmptīs in cūnctās undique partīs.
(1007)  Ipsa modum porrō sibi rērum summa parāre
(1008)  nē possit, nātūra tenet, quae corpus ināne
(1009)  et quod ināne autem est fīnīrī corpore cōgit,
(1010)  ut sīc alternīs īnfīnīta omnia reddat,
(1011)  aut etiam alterutrum, nisi terminet alterum eōrum,
(1012)  simplice nātūrā pateat tamen inmoderātum,
(1013)  nec mare nec tellūs neque caelī lūcida templa
(1014)  nec mortāle genus nec dīvum corpora sāncta
(1015)  exiguum possent hōrāī sistere tempus;
(1016)  nam dispulsa suō dē coetū māteriāī
(1017)  cōpia ferrētur magnum per ināne solūta,
(1018)  sīve adeō potius numquam concrēta creāsset
(1019)  ūllam rem, quoniam cōgī disjecta nequīsset.
(1020)  nam certē neque cōnsiliō prīmōrdia rērum
(1021)  ōrdine sē suo quaeque sagācī mente locārunt
(1022)  nec quōs quaeque darent mōtūs pepigēre profectō
(1023)  sed quia multa modīs multīs mūtāta per omne
(1024)  ex īnfīnītō vexantur percita plāgīs,
(1025)  omne genus mōtūs et coetūs experiundō
(1026)  tandem dēveniunt in tālīs dispositūrās,
(1027)  quālibus haec rērum cōnsistit summa creāta,
(1028)  et multōs etiam magnōs servāta per annōs
(1029)  ut semel in mōtūs conjecta est convenientīs,
(1030)  efficit ut largīs avidum mare flūminis undīs
(1031)  integrent amnēs et sōlis terra vapōre
(1032)  fōta novet fētūs summissaque gēns animantum
(1033)  flōreat et vīvant lābentēs aetheris ignēs.
(1034)  quod nūllō facerent pactō, nisi māteriāī
(1035)  ex īnfīnītō suborīrī cōpia posset,
(1036)  unde āmissa solent reparāre in tempore quaeque.
(1037)  nam vel utī prīvāta cibō nātūra animantum
(1038)  diffluit āmittēns corpus, sīc omnia dēbent
(1039)  dissolvī simul ac dēfēcit suppeditāre
(1040)  māteriēs aliquā ratiōne āversa viāī.
(1041)  nec plāgae possunt extrīnsecus undique summam
(1042)  cōnservāre omnem, quaecumque est conciliāta.
(1043)  cūdere enim crēbrō possunt partemque morārī,
(1044)  dum veniant aliae ac supplērī summa queātur;
(1045)  interdum resilīre tamen cōguntur et ūnā
(1046)  prīncipiīs rērum spatium tempusque fugāī
(1047)  largīrī, ut possint ā coetū lībera ferrī.
(1048)  quārē etiam atque etiam suborīrī multa necesse est,
(1049)  et tamen ut plāgae quoque possint suppetere ipsae,
(1050)  īnfīnīta opus est vīs undique māteriāī.
(1051)  Illud in hīs rēbus longē fuge crēdere, Memmī,
(1052)  in medium summae quod dīcunt omnia nītī
(1053)  atque ideō mundī nātūram stāre sine ūllīs
(1054)  ictibus externīs neque quōquam posse resolvī
(1055)  summa atque īma, quod in medium sint omnia nīxa,
(1056)  ipsum sī quicquam posse in sē sistere crēdis,
(1057)  et quae pondera sunt sub terrīs omnia sūrsum
(1058)  nītier in terrāque retrō requiēscere posta,
(1059)  ut per aquās quae nunc rērum simulācra vidēmus;
(1060)  et similī ratiōne animālia suppa vagārī
(1061)  contendunt neque posse ē terrīs in loca caelī
(1062)  reccidere īnferiōra magis quam corpora nostra
(1063)  sponte suā possint in caelī templa volāre;
(1064)  illī cum videant sōlem, nōs sīdera noctis
(1065)  cernere et alternīs nōbīscum tempora caelī
(1066)  dīvidere et noctēs parilīs agitāre diēbus.
(1067)  sed vānus stolidīs haec
(1068)  amplexī quod habent perv
(1069)  nam medium nihil esse potest
(1070)  īnfīnīta; neque omnīnō, sī jam medium sit,
(1071)  possit ibī quicquam cōnsistere
(1072)  quam quāvīs aliā longē ratiōne
(1073)  omnis enim locus ac spatium, quod ināne vocāmus,
(1074)  per medium, per nōn medium, concēdere dēbet
(1075)  aequē ponderibus, mōtūs quācumque feruntur.
(1076)  nec quisquam locus est, quō corpora cum vēnērunt,
(1077)  ponderis āmissā vī possint stāre in inānī;
(1078)  nec quod ināne autem est ūllī subsistere dēbet,
(1079)  quīn, sua quod nātūra petit, concēdere pergat.
(1080)  haud igitur possunt tālī ratiōne tenērī
(1081)  rēs in concilium mediī cuppēdine victae.
(1082)  Praetereā quoniam nōn omnia corpora fingunt
(1083)  in medium nītī, sed terrārum atque liquōris
(1084)  ūmōrem pontī magnāsque ē montibus undās,
(1085)  et quasi terrēnō quae corpore contineantur,
(1086)  at contrā tenuīs expōnunt āeris aurās
(1087)  et calidōs simul ā mediō differrier ignīs,
(1088)  atque ideō tōtum circum tremere aethera signīs
(1089)  et sōlis flammam per caelī caerula pāscī,
(1090)  quod calor ā mediō fugiēns sē ibi conligat omnis,
(1091)  nec prōrsum arboribus summōs frondēscere rāmōs
(1092)  posse, nisi ā terrīs paulātim cuique cibātum
(1093)  [[Zeile Lost]]
(1094)  [[Zeile Lost]]
(1095)  [[Zeile Lost]]
(1096)  [[Zeile Lost]]
(1097)  [[Zeile Lost]]
(1098)  [[Zeile Lost]]
(1099)  [[Zeile Lost]]
(1100)  [[Zeile Lost]]
(1101)  nē volucrī rītū flammārum moenia mundī
(1102)  diffugiant subitō magnum per ināne solūta
(1103)  et nē cētera cōnsimilī ratiōne sequantur
(1104)  nēve ruant caelī tonitrālia templa supernē
(1105)  terraque sē pedibus raptim subdūcat et omnīs
(1106)  inter permixtās rērum caelīque ruīnās
(1107)  corpora solventēs abeat per ināne profundum,
(1108)  temporis ut pūnctō nihil extet rēliquiārum
(1109)  dēsertum praeter spatium et prīmōrdia caeca.
(1110)  nam quācumque prius dē partī corpora dēsse
(1111)  cōnstituēs, haec rēbus erit pars jānua lētī,
(1112)  hāc sē turba forās dabit omnis māteriāī.
(1113)  Haec sīc pernōscēs parvā perductus opellā;
(1114)  namque alid ex aliō clārescet nec tibi caeca
(1115)  nox iter ēripiet, quīn ultima nātūrāī
(1116)  pervideās: ita rēs accendent lūmina rēbus.
