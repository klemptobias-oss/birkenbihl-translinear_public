(1)  Suāve, marī magnō turbantibus aequora ventīs
(2)  ē terrā magnum alterius spectāre labōrem;
(3)  nōn quia vexārī quemquam est jūcunda voluptās,
(4)  sed quibus ipse malīs careās quia cernere suāve est.
(5)  suāve etiam bellī certāmina magna tuērī
(6)  per campōs īnstrūcta tuā sine parte perīclī;
(7)  sed nihil dulcius est, bene quam mūnīta tenēre
(8)  ēdita doctrīnā sapientum templa serēna,
(9)  dēspicere unde queās aliōs passimque vidēre
(10)  errāre atque viam pālantīs quaerere vītae,
(11)  certāre ingeniō, contendere nōbilitāte,
(12)  noctēs atque diēs nītī praestante labōre
(13)  ad summās ēmergere opēs rērumque potīrī.
(14)  ō miserās hominum mentēs, ō pectora caeca!
(15)  quālibus in tenebrīs vītae quantīsque perīclīs
(16)  dēgitur hoc aevī quodcumque est! nōnne vidēre
(17)  nīl aliud sibi nātūram lātrāre, nisi ut quī
(18)  corpore sējūnctus dolor absit, mente fruātur
(19)  jūcundō sēnsū cūrā sēmōta metūque?
(20)  ergō corpoream ad nātūram pauca vidēmus
(21)  esse opus omnīnō: quae dēmant cumque dolōrem,
(22)  dēliciās quoque utī multās substernere possint
(23)  grātius interdum, neque nātūra ipsa requīrit,
(24)  sī nōn aurea sunt juvenum simulācra per aedēs
(25)  lampadas igniferās manibus retinentia dextrīs,
(26)  lūmina nocturnīs epulīs ut suppeditentur,
(27)  nec domus argentō fulgēt aurōque renīdet
(28)  nec citharae reboant laqueāta aurātaque templa,
(29)  cum tamen inter sē prōstrātī in grāmine mollī
(30)  propter aquae rīvum sub rāmīs arboris altae
(31)  nōn magnīs opibus jūcundē corpora cūrant,
(32)  praesertim cum tempestās adrīdet et annī
(33)  tempora cōnspergunt viridantīs flōribus herbās.
(34)  nec calidae citius dēcēdunt corpore febrēs,
(35)  textilibus sī in pictūrīs ostrōque rubentī
(36)  jactēris, quam sī in plēbējā veste cubandum est.
(37)  quāpropter quoniam nihil nostrō in corpore gāzae
(38)  prōficiunt neque nōbilitās nec glōria rēgnī,
(39)  quod super est, animō quoque nīl prōdesse putandum;
(40)  sī nōn forte tuās legiōnēs per loca campī
(41)  fervere cum videās bellī simulācra cientīs,
(42)  subsidiīs magnīs et opum vī cōnstabilītās,
(43)  ōrnātās armīs statuās pariterque animātās,
(44)  hīs tibi tum rēbus timefactae rēligiōnēs
(45)  effugiunt animō pavidae mortisque timōrēs
(46)  tum vacuum pectus linquunt cūrāque solūtum.
(47)  quod sī rīdicula haec lūdibriaque esse vidēmus,
(48)  rē vērāque metūs hominum cūraeque sequācēs
(49)  nec metuunt sonitūs armōrum nec fera tēla
(50)  audācterque inter rēgēs rērumque potentīs
(51)  versantur neque fulgōrem reverentur ab aurō
(52)  nec clārum vestis splendōrem purpureāī,
(53)  quid dubitās quīn omnis sit haec ratiōnis potestās,
(54)  omnis cum in tenebrīs praesertim vīta labōret?
(55)  nam vel utī puerī trepidant atque omnia caecīs
(56)  in tenebrīs metuunt, sīc nōs in lūce timēmus
(57)  interdum, nihilō quae sunt metuenda magis quam
(58)  quae puerī in tenebrīs pavitant finguntque futūra.
(59)  hunc igitur terrōrem animī tenebrāsque necesse est
(60)  nōn radiī sōlis neque lūcida tēla diēī
(61)  discutiant, sed nātūrae speciēs ratiōque.
(62)  Nunc age, quō mōtū genitālia māteriāī
(63)  corpora rēs variās gignant genitāsque resolvant
(64)  et quā vī facere id cōgantur quaeque sit ollīs
(65)  reddita mōbilitās magnum per ināne meandī,
(66)  expediam: tū tē dictīs praebēre mementō.
(67)  nam certē nōn inter sē stīpāta cohaeret
(68)  māteriēs, quoniam minuī rem quamque vidēmus
(69)  et quasi longinquō fluere omnia cernimus aevō
(70)  ex oculīsque vetustātem subdūcere nostrīs,
(71)  cum tamen incolumis videātur summa manēre
(72)  proptereā quia, quae dēcēdunt corpora cuique,
(73)  unde abeunt minuunt, quō vēnēre augmine dōnant.
(74)  illa senēscere, at haec contrā flōrēscere cōgunt,
(75)  nec remorantur ibī. sīc rērum summa novātur
(76)  semper, et inter sē mortālēs mūtua vīvunt.
(77)  augēscunt aliae gentēs, aliae minuuntur,
(78)  inque brevī spatiō mūtantur saecla animantum
(79)  et quasi cursōrēs vītāī lampada trādunt.
(80)  Sī cessāre putās rērum prīmōrdia posse
(81)  cessandōque novōs rērum prōgignere mōtūs,
(82)  āvius ā vērā longē ratiōne vagāris.
(83)  nam quoniam per ināne vagantur, cūncta necesse est
(84)  aut gravitāte suā ferrī prīmōrdia rērum
(85)  aut ictū forte alterius. nam cum cita saepe
(86)  obvia cōnflīxēre, fit ut dīversa repente
(87)  dissiliant; neque enim mīrum, dūrissima quae sint
(88)  ponderibus solidīs neque quicquam ā tergibus obstet.
(89)  et quō jactārī magis omnia māteriāī
(90)  corpora pervideās, reminīscere tōtius īmum
(91)  nīl esse in summā, neque habēre ubi corpora prīma
(92)  cōnsistant, quoniam spatium sine fīne modōque est
(93)  inmēnsumque patēre in cūnctās undique partīs
(94)  plūribus ostendī et certā ratiōne probātum est.
(95)  quod quoniam cōnstat, nīmīrum nūlla quiēs est
(96)  reddita corporibus prīmīs per ināne profundum,
(97)  sed magis adsiduō variōque exercita mōtū
(98)  partim intervāllīs magnīs cōnfulta resultant,
(99)  pars etiam brevibus spatiīs vexantur ab ictū.
(100)  et quaecumque magis condēnsō conciliātū
(101)  exiguīs intervāllīs convecta resultant,
(102)  indupedīta suīs perplexīs ipsa figūrīs,
(103)  haec validās saxī rādīcēs et fera ferrī
(104)  corpora cōnstituunt et cētera dē genere hōrum.
(105)  paucula quae porrō magnum per ināne vagantur,
(106)  cētera dissiliunt longē longēque recursant
(107)  in magnīs intervāllīs; haec āera rārum
(108)  sufficiunt nōbīs et splendida lūmina sōlis.
(109)  multaque praetereā magnum per ināne vagantur,
(110)  conciliīs rērum quae sunt rejecta nec usquam
(111)  cōnsociāre etiam mōtūs potuēre recepta.
(112)  Cujus, utī memorō, rēī simulācrum et imāgō
(113)  ante oculōs semper nōbīs versātur et īnstat.
(114)  contemplātor enim, cum sōlis lūmina cumque
(115)  īnsertī fundunt radiī per opāca domōrum:
(116)  multa minūta modīs multīs per ināne vidēbis
(117)  corpora miscērī radiōrum lūmine in ipsō
(118)  et velut aeternō certāmine proelia pugnās
(119)  ēdere turmātim certantia nec dare pausam,
(120)  conciliīs et discidiīs exercita crēbrīs;
(121)  conicere ut possīs ex hōc, prīmōrdia rērum
(122)  quāle sit in magnō jactārī semper inānī.
(123)  dumtaxat, rērum magnārum parva potest rēs
(124)  exemplāre dare et vestīgia nōtitiāī.
(125)  Hōc etiam magis haec animum tē advertere pār est
(126)  corpora quae in sōlis radiīs turbāre videntur,
(127)  quod tālēs turbae mōtūs quoque māteriāī
(128)  significant clandestīnōs caecōsque subesse.
(129)  multa vidēbis enim plāgīs ibi percita caecīs
(130)  commūtāre viam retrōque repulsa revertī
(131)  nunc hūc nunc illūc in cūnctās undique partīs.
(132)  scīlicet hic ā prīncipiīs est omnibus error.
(133)  prīma moventur enim per sē prīmōrdia rērum,
(134)  inde ea quae parvō sunt corpora conciliātū
(135)  et quasi proxima sunt ad vīrīs prīncipiōrum,
(136)  ictibus illōrum caecīs inpulsa cientur,
(137)  ipsaque prōporrō paulō majōra lacessunt.
(138)  sīc ā prīncipiīs ascendit mōtus et exit
(139)  paulātim nostrōs ad sēnsūs, ut moveantur
(140)  illa quoque, in sōlis quae lūmine cernere quīmus
(141)  nec quibus id faciant plāgīs appāret apertē.
(142)  Nunc quae mōbilitās sit reddita māteriāī
(143)  corporibus, paucīs licet hinc cognōscere, Memmī.
(144)  prīmum aurōra novō cum spargit lūmine terrās
(145)  et variae volucrēs nemora āvia pervolitantēs
(146)  āera per tenerum liquidīs loca vōcibus opplent,
(147)  quam subitō soleat sōl ortus tempore tālī
(148)  convestīre suā perfundēns omnia lūce,
(149)  omnibus in prōmptū manifēstumque esse vidēmus.
(150)  at vapor is, quem sōl mittit, lūmenque serēnum
(151)  nōn per ināne meat vacuum; quō tardius īre
(152)  cōgitur, āeriās quasi dum dīverberat undās;
(153)  nec singillātim corpuscula quaeque vapōris
(154)  sed complexa meant inter sē cōnque globāta;
(155)  quā propter simul inter sē retrahuntur et extrā
(156)  officiuntur, utī cōgantur tardius īre.
(157)  at quae sunt solidā prīmōrdia simplicitāte,
(158)  cum per ināne meant vacuum nec rēs remorātur
(159)  ūlla forīs atque ipsa suīs ē partibus ūnum,
(160)  ūnum, in quem coepēre, locum cōnīxa feruntur,
(161)  dēbent nīmīrum praecellere mōbilitāte
(162)  et multō citius ferrī quam lūmina sōlis
(163)  multiplexque locī spatium trānscurrere eōdem
(164)  tempore quō sōlis pervolgant fulgura caelum.
(165)  nec persectārī prīmōrdia singula quaeque,
(166)  ut videant quā quicque gerātur cum ratiōne.
(167)  At quīdam contrā haec, ignārī māteriāī,
(168)  nātūram nōn posse deum sine nūmine reddunt
(169)  tantō opere hūmānīs ratiōnibus at moderātē
(170)  tempora mūtāre annōrum frūgēsque creāre
(171)  et jam cētera, mortālīs quae suādet adīre
(172)  ipsaque dēdūcit dux vītae dīa voluptās
(173)  et rēs per Veneris blandītur saecla propāgent,
(174)  nē genus occidat hūmānum. quōrum omnia causā
(175)  cōnstituisse deōs cum fingunt, omnibus rēbus
(176)  magnō opere ā vērā lāpsī ratiōne videntur.
(177)  nam quamvīs rērum ignōrem prīmōrdia quae sint,
(178)  hoc tamen ex ipsīs caelī ratiōnibus ausim
(179)  cōnfirmāre aliīsque ex rēbus reddere multīs,
(180)  nēquāquam nōbīs dīvīnitus esse creātam
(181)  nātūram mundī: tantā stat praedita culpā.
(182)  quae tibi posterius, Memmī, faciēmus aperta;
(183)  nunc id quod super est dē mōtibus expediēmus.
(184)  Nunc locus est, ut opīnor, in hīs illud quoque rēbus
(185)  cōnfirmāre tibī, nūllam rem posse suā vī
(186)  corpoream sūrsum ferrī sūrsumque meāre.
(187)  nē tibi dent in eō flammārum corpora frūdem;
(188)  sursus enim versus gignuntur et augmina sūmunt
(189)  et sūrsum nitidae frūgēs arbustaque crēscunt,
(190)  pondera, quantum in sē est, cum deorsum cūncta ferantur.
(191)  nec cum subsiliunt ignēs ad tēcta domōrum
(192)  et celerī flammā dēgustant tigna trabēsque,
(193)  sponte suā facere id sine vī subjecta putandum est.
(194)  quod genus ē nostrō cum missus corpore sanguis
(195)  ēmicat exultāns altē spargitque cruōrem.
(196)  nōnne vidēs etiam quantā vī tigna trabēsque
(197)  respuat ūmor aquae? nam quō magis ursimus altum
(198)  dērēctā et magnā vī multī pressimus aegrē,
(199)  tam cupidē sūrsum removet magis atque remittit,
(200)  plūs ut parte forās ēmergant exiliantque.
(201)  nec tamen haec, quantum est in sē, dubitāmus, opīnor,
(202)  quīn vacuum per ināne deorsum cūncta ferantur.
(203)  sīc igitur dēbent flammae quoque posse per aurās
(204)  āeris expressae sūrsum succēdere, quamquam
(205)  pondera, quantum in sē est, deorsum dēdūcere pugnent.
(206)  nocturnāsque facēs caelī sublīme volantīs
(207)  nōnne vidēs longōs flammārum dūcere tractūs
(208)  in quāscumque dedit partīs nātūra meātum?
(209)  nōn cadere in terrās stēllās et sīdera cernis?
(210)  sōl etiam caelī dē vertice dissipat omnīs
(211)  ārdōrem in partīs et lūmine cōnserit arva;
(212)  in terrās igitur quoque sōlis vergitur ārdor.
(213)  trānsversōsque volāre per imbrīs fulmina cernis,
(214)  nunc hinc nunc illinc abruptī nūbibus ignēs
(215)  concursant; cadit in terrās vīs flammea volgō.
(216)  Illud in hīs quoque tē rēbus cognōscere avēmus,
(217)  corpora cum deorsum rēctum per ināne feruntur
(218)  ponderibus propriīs, incertō tempore fermē
(219)  incertīsque locīs spatiō dēpellere paulum,
(220)  tantum quod mōmen mūtātum dīcere possīs.
(221)  quod nisi dēclīnāre solērent, omnia deorsum
(222)  imbris utī guttae caderent per ināne profundum
(223)  nec foret offēnsus nātus nec plāga creāta
(224)  prīncipiīs; ita nihil umquam nātūra creāsset.
(225)  Quod sī forte aliquis crēdit graviōra potesse
(226)  corpora, quō citius rēctum per ināne feruntur,
(227)  incidere ex superō leviōribus atque ita plāgās
(228)  gignere, quae possint genitālīs reddere mōtūs,
(229)  āvius ā vērā longē ratiōne recēdit.
(230)  nam per aquās quaecumque cadunt atque āera rārum,
(231)  haec prō ponderibus cāsūs celerāre necesse est
(232)  proptereā quia corpus aquae nātūraque tenuis
(233)  āeris haud possunt aequē rem quamque morārī,
(234)  sed citius cēdunt graviōribus exsuperāta;
(235)  at contrā nūllī dē nūllā parte neque ūllō
(236)  tempore ināne potest vacuum subsistere rēī,
(237)  quīn, sua quod nātūra petit, concēdere pergat;
(238)  omnia quā propter dēbent per ināne quiētum
(239)  aequē ponderibus nōn aequīs concita ferrī.
(240)  haud igitur poterunt leviōribus incidere umquam
(241)  ex superō graviōra neque ictūs gignere per sē,
(242)  quī varient mōtūs, per quōs nātūra gerat rēs.
(243)  quārē etiam atque etiam paulum inclīnāre necesse est
(244)  corpora; nec plūs quam minimum, nē fingere mōtūs
(245)  oblīquōs videāmur et id rēs vēra refūtet.
(246)  namque hoc in prōmptū manifēstumque esse vidēmus,
(247)  pondera, quantum in sē est, nōn posse oblīqua meāre,
(248)  ex superō cum praecipitant, quod cernere possīs;
(249)  sed nihil omnīnō rēctā regiōne viāī
(250)  dēclīnāre quis est quī possit cernere sēsē?
(251)  Dēnique sī semper mōtū cōnectitur omnis
(252)  et vetere exoritur mōtus novus ōrdine certō
(253)  nec dēclīnandō faciunt prīmōrdia mōtūs
(254)  prīncipium quoddam, quod fātī foedera rumpat,
(255)  ex īnfīnītō nē causam causa sequātur,
(256)  lībera per terrās unde haec animantibus exstat,
(257)  unde est haec, inquam, fātīs āvolsa voluntās,
(258)  per quam prōgredimur quō dūcit quemque voluptās,
(259)  dēclīnāmus item mōtūs nec tempore certō
(260)  nec regiōne locī certā, sed ubi ipsa tulit mēns?
(261)  nam dubiō procul hīs rēbus sua cuique voluntās
(262)  prīncipium dat et hinc mōtūs per membra rigantur.
(263)  nōnne vidēs etiam patefactīs tempore pūnctō
(264)  carceribus nōn posse tamen prōrumpere equōrum
(265)  vim cupidam tam dē subitō quam mēns avet ipsa?
(266)  omnis enim tōtum per corpus māteriāī
(267)  cōpia concīrī dēbet, concīta per artūs
(268)  omnīs ut studium mentis cōnīxa sequātur;
(269)  ut videās initum mōtūs ā corde creārī
(270)  ex animīque voluntāte id prōcēdere prīmum,
(271)  inde darī porrō per tōtum corpus et artūs.
(272)  nec simile est ut cum inpulsī prōcēdimus ictū
(273)  vīribus alterius magnīs magnōque coāctū;
(274)  nam tum māteriem tōtīus corporis omnem
(275)  perspicuum est nōbīs invītīs īre rapīque,
(276)  dōnec eam refrēnāvit per membra voluntās.
(277)  jamne vidēs igitur, quamquam vīs extera multōs
(278)  pellat et invītōs cōgat prōcēdere saepe
(279)  praecipitēsque rapī, tamen esse in pectore nostrō
(280)  quiddam quod contrā pugnāre obstāreque possit?
(281)  cujus ad arbitrium quoque cōpia māteriāī
(282)  cōgitur interdum flectī per membra per artūs
(283)  et prōjecta refrēnātur retrōque resīdit.
(284)  quārē in sēminibus quoque idem fateāre necesse est,
(285)  esse aliam praeter plāgās et pondera causam
(286)  mōtibus, unde haec est nōbīs innāta potestās,
(287)  dē nihilō quoniam fierī nihil posse vidēmus.
(288)  pondus enim prohibet nē plāgīs omnia fīant
(289)  externā quasi vī; sed nē rēs ipsa necessum
(290)  intestīnum habeat cūnctīs in rēbus agendīs
(291)  et dēvicta quasī cōgātur ferre patīque,
(292)  id facit exiguum clīnāmen prīncipiōrum
(293)  nec regiōne locī certā nec tempore certō.
(294)  Nec stīpāta magis fuit umquam māteriāī
(295)  cōpia nec porrō majōribus intervāllīs;
(296)  nam neque adaugēscit quicquam neque dēperit inde.
(297)  quā propter quō nunc in mōtū prīncipiōrum
(298)  corpora sunt, in eōdem ante āctā aetāte fuēre
(299)  et post haec semper similī ratiōne ferentur,
(300)  et quae cōnsuerint gignī gignentur eādem
(301)  condiciōne et erunt et crēscent vīque valēbunt,
(302)  quantum cuique datum est per foedera nātūrāī.
(303)  nec rērum summam commūtāre ūlla potest vīs;
(304)  nam neque quō possit genus ūllum māteriāī
(305)  effugere ex omnī quicquam est extrā, neque in omne
(306)  unde coorta queat nova vīs inrumpere et omnem
(307)  nātūram rērum mūtāre et vertere mōtūs.
(308)  Illud in hīs rēbus nōn est mīrābile, quārē,
(309)  omnia cum rērum prīmōrdia sint in mōtū,
(310)  summa tamen summā videātur stāre quiēte,
(311)  praeter quam sīquid propriō dat corpore mōtūs.
(312)  omnis enim longē nostrīs ab sēnsibus īnfrā
(313)  prīmōrum nātūra jacet; quā propter, ubi ipsa
(314)  cernere jam nequeās, mōtūs quoque surpere dēbent;
(315)  praesertim cum, quae possīmus cernere, cēlent
(316)  saepe tamen mōtūs spatiō dīducta locōrum.
(317)  nam saepe in collī tondentēs pābula laeta
(318)  lānigerae reptant pecudēs, quō quamque vocantēs
(319)  invītant herbae gemmantēs rōre recentī,
(320)  et satiātī agnī lūdunt blandēque coruscant;
(321)  omnia quae nōbīs longē cōnfūsa videntur
(322)  et velut in viridī candor cōnsistere collī.
(323)  praetereā magnae legiōnēs cum loca cursū
(324)  campōrum complent bellī simulācra cientēs,
(325)  fulgor ubi ad caelum sē tollit tōtaque circum
(326)  aere renīdēscit tellūs supterque virum vī
(327)  excītur pedibus sonitus clāmōreque montēs
(328)  ictī rejectant vōcēs ad sīdera mundī
(329)  et circum volitant equitēs mediōsque repente
(330)  trāmittunt validō quatientēs impete campōs;
(331)  et tamen est quīdam locus altīs montibus, unde
(332)  stāre videntur et in campīs cōnsistere fulgor.
(333)  Nunc age, jam deinceps cūnctārum exōrdia rērum
(334)  quālia sint et quam longē distantia fōrmīs,
(335)  percipe, multigenīs quam sint variāta figūrīs;
(336)  nōn quō multa parum similī sint praedita fōrmā,
(337)  sed quia nōn volgō paria omnibus omnia cōnstant.
(338)  nec mīrum; nam cum sit eōrum cōpia tanta,
(339)  ut neque fīnis, utī docuī, neque summa sit ūlla,
(340)  dēbent nīmīrum nōn omnibus omnia prōrsum
(341)  esse parī fīlō similīque adfecta figūrā.
(342)  Praetereā genus hūmānum mūtaeque natantēs
(343)  squāmigerum pecudēs et laeta armenta feraeque
(344)  et variae volucrēs, laetantia quae loca aquārum
(345)  concelebrant circum rīpās fontīsque lacūsque,
(346)  et quae pervolgant nemora āvia pervolitantēs,
(347)  quōrum ūnum quidvīs generātim sūmere perge;
(348)  inveniēs tamen inter sē differre figūrīs.
(349)  nec ratiōne aliā prōlēs cognōscere mātrem
(350)  nec māter posset prōlem; quod posse vidēmus
(351)  nec minus atque hominēs inter sē nōta cluēre.
(352)  nam saepe ante deum vitulus dēlūbra decōra
(353)  tūricremās propter mactātus concidit ārās
(354)  sanguinis expīrāns calidum dē pectore flūmen;
(355)  at māter viridīs saltūs orbāta peragrāns
(356)  nōvit humī pedibus vestīgia pressa bisulcīs,
(357)  omnia convīsēns oculīs loca, sī queat usquam
(358)  cōnspicere āmissum fētum, completque querellīs
(359)  frondiferum nemus adsistēns et crēbra revīsit
(360)  ad stabulum dēsīderiō perfīxa juvencī,
(361)  nec tenerae salicēs atque herbae rōre vigentēs
(362)  flūminaque ūlla queunt summīs lābentia rīpīs
(363)  oblectāre animum subitamque āvertere cūram,
(364)  nec vitulōrum aliae speciēs per pābula laeta
(365)  dērīvāre queunt animum cūrāque levāre;
(366)  usque adeō quiddam proprium nōtumque requīrit.
(367)  praetereā tenerī tremulīs cum vōcibus haedī
(368)  cornigerās nōrunt mātrēs agnīque petulcī
(369)  bālantum pecudēs; ita, quod nātūra repōscit,
(370)  ad sua quisque ferē dēcurrunt ūbera lactis.
(371)  Postrēmō quodvīs frūmentum nōn tamen omne
(372)  quidque suō genere inter sē simile esse vidēbis,
(373)  quīn intercurrat quaedam distantia fōrmīs.
(374)  conchārumque genus parilī ratiōne vidēmus
(375)  pingere tellūris gremium, quā mollibus undīs
(376)  lītoris incurvī bibulam pavit aequor harēnam.
(377)  quārē etiam atque etiam similī ratiōne necesse est,
(378)  nātūrā quoniam cōnstant neque facta manū sunt
(379)  ūnius ad certam fōrmam prīmōrdia rērum,
(380)  dissimilī inter sē quaedam volitāre figūrā.
(381)  Perfacile est animī ratiōne exsolvere nōbīs
(382)  quārē fulmineus multō penetrālior ignis
(383)  quam noster fluat ē taedīs terrestribus ortus;
(384)  dīcere enim possīs caelestem fulminis ignem
(385)  subtīlem magis ē parvīs cōnstāre figūrīs
(386)  atque ideō trānsīre forāmina quae nequit ignis
(387)  noster hic ē lignīs ortus taedāque creātus.
(388)  praetereā lūmen per cornum trānsit, at imber
(389)  respuitur. quārē, nisi lūminis illa minōra
(390)  corpora sunt quam dē quibus est liquor almus aquārum?
(391)  et quamvīs subitō per cōlum vīna vidēmus
(392)  perfluere, at contrā tardum cūnctātur olīvom,
(393)  aut quia nīmīrum majōribus est elementīs
(394)  aut magis hāmātīs inter sē perque plicātīs,
(395)  atque ideō fit utī nōn tam dīducta repente
(396)  inter sē possint prīmōrdia singula quaeque
(397)  singula per cujusque forāmina permānāre.
(398)  Hūc accēdit utī mellis lactisque liquōrēs
(399)  jūcundō sēnsū linguae tractentur in ōre;
(400)  at contrā taetra absinthī nātūra ferīque
(401)  centaurī foedō pertorquent ōra sapōre;
(402)  ut facile agnōscās ē lēvibus atque rutundīs
(403)  esse ea quae sēnsūs jūcundē tangere possunt,
(404)  at contrā quae amāra atque aspera cumque videntur,
(405)  haec magis hāmātīs inter sē nexa tenērī
(406)  proptereāque solēre viās rescindere nostrīs
(407)  sēnsibus introitūque suō perrumpere corpus.
(408)  omnia postrēmō bona sēnsibus et mala tāctū
(409)  dissimilī inter sē pugnant perfecta figūrā;
(410)  nē tū forte putēs serrae strīdentis acerbum
(411)  horrōrem cōnstāre elementīs lēvibus aequē
(412)  ac mūsaea melē, per chordās organicī quae
(413)  mōbilibus digitīs expergēfacta figūrant;
(414)  neu similī penetrāre putēs prīmōrdia fōrmā
(415)  in nārēs hominum, cum taetra cadāvera torrent,
(416)  et cum scēna crocō Cilicī perfūsa recēns est
(417)  āraque Panchaeōs exhālat propter odōrēs;
(418)  nēve bonōs rērum similī cōnstāre colōrēs
(419)  sēmine cōnstituās, oculōs quī pāscere possunt,
(420)  et quī conpungunt aciem lacrimāreque cōgunt
(421)  aut foedā speciē foedī turpēsque videntur.
(422)  omnis enim, sēnsūs quae mulcet cumque, tibī rēs
(423)  haut sine prīncipiālī aliquō lēvōre creāta est;
(424)  at contrā quaecumque molesta atque aspera cōnstat,
(425)  nōn aliquō sine māteriae squālōre reperta est.
(426)  Sunt etiam quae jam nec lēvia jūre putantur
(427)  esse neque omnīnō flexīs mucrōnibus unca,
(428)  sed magis angellīs paulum prōstantibus, ut quae
(429)  tītillāre magis sēnsūs quam laedere possint,
(430)  fēcula jam quō dē genere est inulaeque sapōrēs.
(431)  Dēnique jam calidōs ignīs gelidamque pruīnam
(432)  dissimilī dentāta modō conpungere sēnsūs
(433)  corporis, indiciō nōbīs est tāctus uterque.
(434)  tāctus enim, tāctus, prō dīvum nūmina sāncta,
(435)  corporis est sēnsus, vel cum rēs extera sēsē
(436)  īnsinuat, vel cum laedit quae in corpore nāta est
(437)  aut juvat ēgrediēns genitālīs per Veneris rēs,
(438)  aut ex offēnsū cum turbant corpore in ipsō,
(439)  sēmina cōnfundunt inter sē concita sēnsum;
(440)  ut sī forte manū quamvīs jam corporis ipse
(441)  tūte tibī partem feriās atque experiāre.
(442)  quā propter longē fōrmās distāre necesse est
(443)  prīncipiīs, variōs quae possint ēdere sēnsūs.
(444)  Dēnique quae nōbīs dūrāta ac spissa videntur,
(445)  haec magis hāmātīs inter sēsē esse necesse est
(446)  et quasi rāmōsīs altē compācta tenērī.
(447)  in quō jam genere in prīmīs adamantina saxa
(448)  prīmā aciē cōnstant ictūs contemnere suēta
(449)  et validī silicēs ac dūrī rōbora ferrī
(450)  aeraque quae claustrīs restantia vōciferantur.
(451)  illa quidem dēbent ē lēvibus atque rutundīs
(452)  esse magis, fluvidō quae corpore liquida cōnstant.
(453)  namque papāveris haustus item est facilis quod aquārum;
(454)  nec retinentur enim inter sē glomerāmina quaeque
(455)  et perculsus item prōclīve volūbilis exstat.
(456)  omnia postrēmō quae pūnctō tempore cernis
(457)  diffugere ut fūmum nebulās flammāsque, necesse est,
(458)  sī minus omnia sunt ē lēvibus atque rotundīs,
(459)  at nōn esse tamen perplexīs indupedīta,
(460)  pungere utī possint corpus penetrāreque saxa,
(461)  nec tamen haerēre inter sē; quodcumque vidēmus
(462)  sēnsibus dentātum, facile ut cognōscere possīs
(463)  nōn ē perplexīs, sed acūtīs esse elementīs.
(464)  sed quod amāra vidēs eadem quae flūvida cōnstant,
(465)  sūdor utī maris est, minimē mīrābile dēbet
(466)  nam quod flūvidus est, ē lēvibus atque rotundīs
(467)  est, sed lēvibus sunt hāmāta admixta dolōris
(468)  corpora. nec tamen haec retinērī hāmāta necessum est:
(469)  scīlicet esse globōsa tamen, cum squālida cōnstent,
(470)  prōvolvī simul ut possint et laedere sēnsūs.
(471)  et quō mixta putēs magis aspera lēvibus esse
(472)  prīncipiīs, unde est Neptūnī corpus acerbum,
(473)  est ratiō sēcernendī seorsumque videndī,
(474)  ūmor dulcis ubī per terrās crēbrius īdem
(475)  percōlātur, ut in foveam fluat ac mansuēscat;
(476)  linquit enim superā taetrī prīmōrdia vīrī,
(477)  aspera quō magis in terrīs haerēscere possint.
(478)  Quod quoniam docuī, pergam cōnectere rem quae
(479)  ex hōc apta fidem dūcat, prīmōrdia rērum
(480)  fīnītā variāre figūrārum ratiōne.
(481)  quod sī nōn ita sit, rūrsum jam sēmina quaedam
(482)  esse īnfīnītō dēbēbunt corporis auctū.
(483)  namque in eādem ūnā cujusvīs jam brevitāte
(484)  corporis inter sē multum variāre figūrae
(485)  nōn possunt. fac enim minimīs ē partibus esse
(486)  corpora prīma tribus, vel paulō plūribus augē;
(487)  nempe ubi eās partīs ūnīus corporis omnīs,
(488)  summa atque īma locāns, trānsmūtāns dextera laevīs,
(489)  omnimodīs expertus eris, quam quisque det ōrdō
(490)  fōrmāī speciem tōtīus corporis ejus,
(491)  quod super est, sī forte volēs variāre figūrās,
(492)  addendum partīs aliās erit. inde sequētur,
(493)  adsimilī ratiōne aliās ut postulet ōrdō,
(494)  sī tū forte volēs etiam variāre figūrās.
(495)  ergō fōrmārum novitātem corporis augmen
(496)  subsequitur. quārē nōn est ut crēdere possīs
(497)  esse īnfīnītīs distantia sēmina fōrmīs,
(498)  nē quaedam cōgās inmānī maximitāte
(499)  esse, suprā quod jam docuī nōn posse probārī.
(500)  jam tibi barbaricae vestēs Meliboeaque fulgēns
(501)  purpura Thessalicō conchārum tācta colōre,
(502)  aurea pāvōnum rīdentī imbūta lepōre
(503)  saecla novō rērum superāta colōre jacērent
(504)  et contemptus odor smyrnae mellisque sapōrēs,
(505)  et cȳcnēa melē Phoebēaque daedala chordīs
(506)  carmina cōnsimilī ratiōne oppressa silērent;
(507)  namque aliīs aliud praestantius exorerētur.
(508)  cēdere item retrō possent in dēteriōrēs
(509)  omnia sīc partīs, ut dīximus in meliōrīs;
(510)  namque aliīs aliud retrō quoque taetrius esset
(511)  nāribus auribus atque oculīs ōrisque sapōrī.
(512)  quae quoniam nōn sunt, sed rēbus reddita certa
(513)  fīnis utrimque tenet summam, fateāre necesse est
(514)  māteriem quoque fīnītīs differre figūrīs.
(515)  dēnique ab ignibus ad gelidās hiemum usque pruīnās
(516)  fīnītum est retrōque parī ratiōne remēnsum est.
(517)  omnis enim calor ac frīgus mediīque tepōrēs
(518)  interutrāsque jacent explentēs ōrdine summam.
(519)  ergō fīnītā distant ratiōne creāta,
(520)  ancipitī quoniam mucrōnī utrimque notantur,
(521)  hinc flammīs illinc rigidīs īnfēsta pruīnīs.
(522)  Quod quoniam docuī, pergam cōnectere rem quae
(523)  ex hōc apta fidem dūcat, prīmōrdia rērum,
(524)  inter sē similī quae sunt perfecta figūrā,
(525)  īnfīnīta cluēre. etenim distantia cum sit
(526)  fōrmārum fīnīta, necesse est quae similēs sint
(527)  esse īnfīnītās aut summam māteriāī
(528)  fīnītam cōnstāre, id quod nōn esse probāvī.
(529)  versibus ostendam corpuscula māteriāī
(530)  ex īnfīnītō summam rērum usque tenēre
(531)  undique prōtēlō plāgārum continuātō.
(532)  nam quod rāra vidēs magis esse animālia quaedam
(533)  fēcundamque magis nātūram cernis in illīs,
(534)  at regiōne locōque aliō terrīsque remōtīs
(535)  multa licet genere esse in eō numerumque replērī;
(536)  sīcut quadripedum cum prīmīs esse vidēmus
(537)  in genere anguimanūs elephantōs, India quōrum
(538)  mīlibus ē multīs vāllō mūnītur eburnō,
(539)  ut penitus nequeat penetrārī: tanta ferārum
(540)  vīs est, quārum nōs perpauca exempla vidēmus.
(541)  sed tamen id quoque utī concēdam, quam lubet esto
(542)  ūnica rēs quaedam nātīvō corpore sōla,
(543)  cui similis tōtō terrārum nōn sit, in orbī;
(544)  īnfīnīta tamen nisi erit vīs māteriāī,
(545)  unde ea prōgignī possit concepta, creārī
(546)  nōn poterit neque, quod super est, prōcrēscere alīque.
(547)  quippe etenim sūmant aliī fīnīta per omne
(548)  corpora jactārī ūnīus genitālia rēī,
(549)  unde ubi quā vī et quō pactō congressa coībunt
(550)  māteriae tantō in pelagō turbāque aliēnā?
(551)  nōn, ut opīnor, habent ratiōnem conciliandī:
(552)  sed quasi naufragiīs magnīs multīsque coortīs
(553)  disjactāre solet magnum mare trānstra cavernās
(554)  antemnās prōrem mālōs tōnsāsque natantīs,
(555)  per terrārum omnīs ōrās fluitantia aplustra
(556)  ut videantur et indicium mortālibus ēdant,
(557)  īnfīdī maris īnsidiās vīrīsque dolumque
(558)  ut vītāre velint, nēve ūllō tempore crēdant,
(559)  subdola cum rīdet placidī pellācia pontī,
(560)  sīc tibi sī fīnīta semel prīmōrdia quaedam
(561)  cōnstituēs, aevom dēbēbunt sparsa per omnem
(562)  disjectāre aestūs dīversī māteriāī,
(563)  numquam in concilium ut possint compulsa coīre
(564)  nec remorārī in conciliō nec crēscere adaucta;
(565)  quōrum utrumque palam fierī manifēsta docet rēs,
(566)  et rēs prōgignī et genitās prōcrēscere posse.
(567)  esse igitur genere in quōvīs prīmōrdia rērum
(568)  īnfīnīta palam est, unde omnia suppeditantur.
(569)  Nec superāre queunt mōtūs itaque exitiālēs
(570)  perpetuō neque in aeternum sepelīre salūtem,
(571)  nec porrō rērum genitālēs auctificīque
(572)  mōtūs perpetuō possunt servāre creāta.
(573)  sīc aequō geritur certāmine prīncipiōrum
(574)  ex īnfīnītō contractum tempore bellum.
(575)  nunc hīc nunc illīc superant vītālia rērum
(576)  et superantur item. miscētur fūnere vāgor,
(577)  quem puerī tollunt vīsentis lūminis ōrās;
(578)  nec nox ūlla diem neque noctem aurōra secūta est,
(579)  quae nōn audierit mixtōs vāgītibus aegrīs
(580)  plōrātūs, mortis comitēs et fūneris ātrī.
(581)  Illud in hīs obsignātum quoque rēbus habēre
(582)  convenit et memorī mandātum mente tenēre,
(583)  nīl esse, in prōmptū quōrum nātūra vidētur,
(584)  quod genere ex ūnō cōnsistat prīncipiōrum,
(585)  nec quicquam quod nōn permixtō sēmine cōnstet.
(586)  et quodcumque magis vīs multās possidet in sē
(587)  atque potestātēs, ita plūrima prīncipiōrum
(588)  in sēsē genera ac variās docet esse figūrās.
(589)  Prīncipiō tellūs habet in sē corpora prīma,
(590)  unde mare inmēnsum volventēs frīgora fontēs
(591)  adsiduē renovent, habet ignēs unde oriantur;
(592)  nam multīs succēnsa locīs ārdent sola terrae,
(593)  ex īmīs vērō furit ignibus impetus Aetnae.
(594)  tum porrō nitidās frūgēs arbustaque laeta
(595)  gentibus hūmānīs habet unde extollere possit,
(596)  unde etiam fluviōs frondēs et pābula laeta
(597)  montivagō generī possit praebēre ferārum.
(598)  quārē magna deum māter māterque ferārum
(599)  et nostrī genetrīx haec dicta est corporis ūna.
(600)  Hanc veterēs Grāium doctī cecinēre poētae
(601)  sēdibus in currū bijugōs agitāre leōnēs,
(602)  āeris in spatiō magnam pendēre docentēs
(603)  tellūrem neque posse in terrā sistere terram.
(604)  adjūnxēre ferās, quia quamvīs effera prōlēs
(605)  officiīs dēbet mollīrī victa parentum.
(606)  mūrālīque caput summum cīnxēre corōnā,
(607)  eximiīs mūnīta locīs quia sustinet urbēs.
(608)  quō nunc īnsignī per magnās praedita terrās
(609)  horrificē fertur dīvīnae mātris imāgō.
(610)  hanc variae gentēs antīquō mōre sacrōrum
(611)  Īdaeam vocitant mātrem Phrygiāsque catervās
(612)  dant comitēs, quia prīmum ex illīs fīnibus ēdunt
(613)  per terrārum orbēs frūgēs coepisse creārī.
(614)  Gallōs attribuunt, quia, nūmen quī violārint
(615)  Matris et ingrātī genitōribus inventī sint,
(616)  significāre volunt indignōs esse putandōs,
(617)  vīvam prōgeniem quī in ōrās lūminis ēdant.
(618)  tympana tenta tonant palmīs et cymbala circum
(619)  concava, raucisonōque minantur cornua cantū,
(620)  et Phrygiō stimulat numerō cava tībia mentīs,
(621)  tēlaque praeportant, violentī signa furōris,
(622)  ingrātōs animōs atque impia pectora volgī
(623)  conterrēre metū quae possint nūmine dīvae.
(624)  ergō cum prīmum magnās invecta per urbīs
(625)  mūnificat tacitā mortālīs mūta salūte,
(626)  aere atque argentō sternunt iter omne viārum
(627)  largificā stipe dītantēs ninguntque rosārum
(628)  flōribus umbrantēs mātrem comitumque catervam.
(629)  hīc armāta manus, Cūrētās nōmine Grāī
(630)  quōs memorant, Phrygiās inter sī forte catervās
(631)  lūdunt in numerumque exultant sanguine laetī
(632)  terrificās capitum quatientēs nūmine cristās,
(633)  Dictaeōs referunt Cūrētās, quī Jovis illum
(634)  vāgītum in Crētā quondam occultāsse feruntur,
(635)  cum puerī circum puerum pernīce chorēā
(636)  armātī in numerum pulsārent aeribus aera,
(637)  nē Sāturnus eum mālīs mandāret adeptus
(638)  aeternumque daret mātrī sub pectore volnus.
(639)  proptereā magnam armātī mātrem comitantur,
(640)  aut quia significant dīvam praedīcere ut armīs
(641)  ac virtūte velint patriam dēfendere terram
(642)  praesidiōque parent decorīque parentibus esse.
(643)  quae bene et eximiē quamvīs disposta ferantur,
(644)  longē sunt tamen ā vērā ratiōne repulsa.
(645)  omnis enim per sē dīvom nātūra necesse est
(646)  inmortālī aevō summā cum pāce fruātur
(647)  sēmōta ab nostrīs rēbus sējūnctaque longē;
(648)  nam prīvāta dolōre omnī, prīvāta perīclīs,
(649)  ipsa suīs pollēns opibus, nihil indiga nostrī,
(650)  nec bene prōmeritīs capitur neque tangitur īrā.
(651)  terra quidem vērō caret omnī tempore sēnsū,
(652)  et quia multārum potitur prīmōrdia rērum,
(653)  multa modīs multīs effert in lūmina sōlis.
(654)  hīc sīquis mare Neptūnum Cereremque vocāre
(655)  cōnstituet frūgēs et Bacchī nōmine abūtī
(656)  māvolt quam laticis proprium prōferre vocāmen,
(657)  concēdāmus ut hic terrārum dictitet orbem
(658)  esse deum mātrem, dum vērā rē tamen ipse
(659)  rēligiōne animum turpī contingere parcat.
(660)  Saepe itaque ex ūnō tondentēs grāmina campō
(661)  lānigerae pecudēs et equōrum duellica prōlēs
(662)  būceriaeque gregēs eōdem sub tegmine caelī
(663)  ex ūnōque sitim sēdantēs flūmine aquāī
(664)  dissimilī vīvont speciē retinentque parentum
(665)  nātūram et mōrēs generātim quaeque imitantur.
(666)  tanta est in quōvīs genere herbae māteriāī
(667)  dissimilis ratiō, tanta est in flūmine quōque.
(668)  Hinc porrō quamvīs animantem ex omnibus ūnam
(669)  ossa cruor vēnae calor ūmor vīscera nervī
(670)  cōnstituunt, quae sunt porrō distantia longē,
(671)  dissimilī perfecta figūrā prīncipiōrum.
(672)  Tum porrō quaecumque ignī flammāta cremantur.
(673)  sī nīl praetereā, tamen haec in corpore trādunt,
(674)  unde ignem jacere et lūmen submittere possint
(675)  scintillāsque agere ac lātē differre favīllam.
(676)  cētera cōnsimilī mentis ratiōne peragrāns
(677)  inveniēs igitur multārum sēmina rērum
(678)  corpore cēlāre et variās cohibēre figūrās.
(679)  Dēnique multa vidēs, quibus et color et sapor ūnā
(680)  reddita sunt cum odōre in prīmīs plēraque pōma.
(681)  haec igitur variīs dēbent cōnstāre figūrīs;
(682)  nīdor enim penetrat quā fūcus nōn it in artūs,
(683)  fūcus item sorsum, sorsum sapor īnsinuātur
(684)  sēnsibus; ut nōscās prīmīs differre figūrīs.
(685)  dissimilēs igitur fōrmae glomerāmen in ūnum
(686)  conveniunt et rēs permixtō sēmine cōnstant.
(687)  Quīn etiam passim nostrīs in versibus ipsīs
(688)  multa elementa vidēs multīs commūnia verbīs,
(689)  cum tamen inter sē versūs ac verba necesse est
(690)  cōnfiteāre alia ex aliīs cōnstāre elementīs;
(691)  nōn quō multa parum commūnis littera currat
(692)  aut nūlla inter sē duo sint ex omnibus īsdem,
(693)  sed quia nōn volgō paria omnibus omnia cōnstant.
(694)  sīc aliīs in rēbus item commūnia multa
(695)  multārum rērum cum sint, prīmōrdia rērum
(696)  dissimilī tamen inter sē cōnsistere summā
(697)  possunt; ut meritō ex aliīs cōnstāre ferātur
(698)  hūmānum genus et frūgēs arbustaque laeta.
(699)  Nec tamen omnimodīs cōnectī posse putandum est
(700)  omnia; nam volgō fierī portenta vidērēs,
(701)  sēmiferās hominum speciēs existere et altōs
(702)  interdum rāmōs ēgignī corpore vīvō
(703)  multaque cōnectī terrestria membra marīnīs,
(704)  tum flammam taetrō spīrantīs ōre Chimaerās
(705)  pāscere nātūram per terrās omniparentīs.
(706)  quōrum nīl fierī manifēstum est, omnia quandō
(707)  sēminibus certīs certā genetrīce creāta
(708)  cōnservāre genus crēscentia posse vidēmus.
(709)  scīlicet id certā fierī ratiōne necessum est.
(710)  nam sua cuique cibīs ex omnibus intus in artūs
(711)  corpora discēdunt cōnexaque convenientīs
(712)  efficiunt mōtūs; at contrā aliēna vidēmus
(713)  reicere in terrās nātūram, multaque caecīs
(714)  corporibus fugiunt ē corpore percita plāgīs,
(715)  quae neque cōnectī quōquam potuēre neque intus
(716)  vītālīs mōtūs cōnsentīre atque imitārī.
(717)  sed nē forte putēs animālia sōla tenērī
(718)  lēgibus hīs, quaedam ratiō rēs terminat omnīs
(719)  nam vel utī tōtā nātūrā dissimilēs sunt
(720)  inter sē genitae rēs quaeque, ita quamque necesse est
(721)  dissimilī cōnstāre figūrā prīncipiōrum;
(722)  nōn quō multa parum similī sint praedita fōrmā,
(723)  sed quia nōn volgō paria omnibus omnia cōnstant.
(724)  sēmina cum porrō distent, differre necessum est
(725)  intervālla viās cōnexūs pondera plāgās
(726)  concursūs mōtūs; quae nōn animālia sōlum
(727)  corpora sējungunt, sed terrās ac mare tōtum
(728)  sēcernunt caelumque ā terrīs omne retentant.
(729)  Nunc age dicta meō dulcī quaesīta labōre
(730)  percipe, nē forte haec albīs ex alba reāris
(731)  prīncipiīs esse, ante oculōs quae candida cernis,
(732)  aut ea quae nigrant nigrō dē sēmine nāta;
(733)  nīve alium quemvīs quae sunt inbūta colōrem,
(734)  proptereā gerere hunc crēdās, quod māteriāī
(735)  corpora cōnsimilī sint ejus tīncta colōre;
(736)  nūllus enim color est omnīnō māteriāī
(737)  corporibus, neque pār rēbus neque dēnique dispār.
(738)  in quae corpora sī nūllus tibi forte vidētur
(739)  posse animī injectus fierī, procul āvius errās.
(740)  nam cum caecigenī, sōlis quī lūmina numquam
(741)  dispexēre, tamen cognōscant corpora tāctū
(742)  ex ineunte aevō nūllō conjūncta colōre,
(743)  scīre licet nostrae quoque mentī corpora posse
(744)  vortī in nōtitiam nūllō circum lita fūcō.
(745)  dēnique nōs ipsī caecīs quaecumque tenebrīs
(746)  tangimus, haud ūllō sentīmus tīncta colōre.
(747)  Quod quoniam vincō fierī, nunc esse docēbō.
(748)  omnis enim color omnīnō mūtātur in omnīs;
(749)  quod facere haud ūllō dēbent prīmōrdia pactō;
(750)  immūtābile enim quiddam superāre necesse est,
(751)  nē rēs ad nihilum redigantur funditus omnēs;
(752)  nam quodcumque suīs mūtātum fīnibus exit,
(753)  continuō hoc mors est illīus quod fuit ante.
(754)  proinde colōre cavē contingās sēmina rērum,
(755)  nē tibi rēs redeant ad nihilum funditus omnēs.
(756)  Praetereā sī nūlla colōris prīncipiīs est
(757)  reddita nātūra et variīs sunt praedita fōrmīs,
(758)  ē quibus omnigenus gignunt variantque colōrēs,
(759)  proptereā magnī quod rēfert, sēmina quaeque
(760)  cum quibus et quālī positūrā contineantur
(761)  et quōs inter sē dent mōtūs accipiantque,
(762)  perfacile extemplō ratiōnem reddere possīs,
(763)  cūr ea quae nigrō fuerint paulō ante colōre,
(764)  marmoreō fierī possint candōre repente,
(765)  ut mare, cum magnī commōrunt aequora ventī,
(766)  vertitur in cānōs candentī marmore flūctūs;
(767)  dīcere enim possīs, nigrum quod saepe vidēmus,
(768)  māteriēs ubi permixta est illīus et ōrdō
(769)  prīncipiīs mūtātus et addita dēmptaque quaedam,
(770)  continuō id fierī ut candēns videātur et album.
(771)  quod sī caeruleīs cōnstārent aequora pontī
(772)  sēminibus, nūllō possent albēscere pactō;
(773)  nam quōcumque modō perturbēs caerula quae sint,
(774)  numquam in marmoreum possunt migrāre colōrem.
(775)  sīn aliō atque aliō sunt sēmina tīncta colōre,
(776)  quae maris efficiunt ūnum pūrumque nitōrem,
(777)  ut saepe ex aliīs fōrmīs variīsque figūrīs
(778)  efficitur quiddam quadrātum ūnāque figūrā,
(779)  conveniēbat, ut in quadrātō cernimus esse
(780)  dissimilēs fōrmās, ita cernere in aequore pontī
(781)  aut aliō in quōvīs ūnō pūrōque nitōre
(782)  dissimilēs longē inter sē variōsque colōrēs.
(783)  praetereā nihil officiunt obstantque figūrae
(784)  dissimilēs, quō quadrātum minus omne sit extrā;
(785)  at variī rērum inpediunt prohibentque colōrēs,
(786)  quō minus esse ūnō possit rēs tōta nitōre.
(787)  Tum porrō quae dūcit et inlicit ut tribuāmus
(788)  prīncipiīs rērum nōn numquam causa colōrēs,
(789)  occidit, ex albīs quoniam nōn alba creantur,
(790)  nec quae nigra cluent dē nigrīs, sed variīs ex.
(791)  quippe etenim multō prōclīvius exorientur
(792)  candida dē nūllō quam nigrō nāta colōre
(793)  aut aliō quōvīs, quī contrā pugnet et obstet.
(794)  Praetereā quoniam nequeunt sine lūce colōrēs
(795)  esse neque in lūcem existunt prīmōrdia rērum,
(796)  scīre licet quam sint nūllō vēlāta colōre;
(797)  quālis enim caecīs poterit color esse tenebrīs?
(798)  lūmine quīn ipsō mūtātur proptereā quod
(799)  rēctā aut oblīquā percussus lūce refulget;
(800)  plūma columbārum quō pactō in sōle vidētur,
(801)  quae sita cervīcēs circum collumque corōnat;
(802)  namque aliās fit utī clārō sit rubra pyrōpō,
(803)  interdum quōdam sēnsū fit utī videātur
(804)  inter caeruleum viridīs miscēre zmaragdōs.
(805)  caudaque pāvōnis, largā cum lūce replēta est,
(806)  cōnsimilī mūtat ratiōne obversa colōrēs;
(807)  quī quoniam quōdam gignuntur lūminis ictū,
(808)  scīre licet, sine eō fierī nōn posse putandum est.
(809)  Et quoniam plāgae quoddam genus excipit in sē
(810)  pūpula, cum sentīre colōrem dīcitur album,
(811)  atque aliud porrō, nigrum cum et cētera sentit,
(812)  nec rēfert ea quae tangās quō forte colōre
(813)  praedita sint, vērum quālī magis apta figūrā,
(814)  scīre licet nihil prīncipiīs opus esse colōre,
(815)  sed variīs fōrmīs variantēs ēdere tāctūs.
(816)  Praetereā quoniam nōn certīs certa figūrīs
(817)  est nātūra colōris et omnia prīncipiōrum
(818)  fōrmāmenta queunt in quōvīs esse nitōre,
(819)  cūr ea quae cōnstant ex illīs nōn pariter sunt
(820)  omnigenus perfūsa colōribus in genere omnī?
(821)  conveniēbat enim corvōs quoque saepe volantīs
(822)  ex albīs album pinnīs jactāre colōrem
(823)  et nigrōs fierī nigrō dē sēmine cycnōs
(824)  aut aliō quōvīs ūnō variōque colōre.
(825)  Quīn etiam quantō in partēs rēs quaeque minūtās
(826)  distrahitur magis, hōc magis est ut cernere possīs
(827)  ēvānēscere paulātim stinguīque colōrem;
(828)  ut fit ubi in parvās partīs discerpitur austrum:
(829)  purpura poeniceusque color clārissimus multō,
(830)  fīlātim cum distractum est, disperditur omnis;
(831)  nōscere ut hinc possīs prius omnem efflāre colōrem
(832)  particulās, quam discēdant ad sēmina rērum.
(833)  Postrēmō quoniam nōn omnia corpora vōcem
(834)  mittere concēdis neque odōrem, proptereā fit
(835)  ut nōn omnibus adtribuās sonitūs et odōrēs:
(836)  sīc oculīs quoniam nōn omnia cernere quīmus,
(837)  scīre licet quaedam tam cōnstāre orba colōre
(838)  quam sine odōre ūllō quaedam sonitūque remōtā,
(839)  nec minus haec animum cognōscere posse sagācem
(840)  quam quae sunt aliīs rēbus prīvāta notāre.
(841)  Sed nē forte putēs sōlō spoliāta colōre
(842)  corpora prīma manēre, etiam sēcrēta tepōris
(843)  sunt ac frīgoris omnīnō calidīque vapōris,
(844)  et sonitū sterila et sūcō jējūna feruntur,
(845)  nec jaciunt ūllum proprium dē corpore odōrem.
(846)  sīcut amāracinī blandum stactaeque liquōrem
(847)  et nardī flōrem, nectar quī nāribus hālat,
(848)  cum facere īnstituās, cum prīmīs quaerere pār est,
(849)  quod licet ac possīs reperīre, inolentis olīvī
(850)  nātūram, nūllam quae mittat nāribus auram,
(851)  quam minimē ut possit mixtōs in corpore odōrēs
(852)  concoctōsque suō contractāns perdere vīrō,
(853)  propter eandem rem dēbent prīmōrdia rērum
(854)  nōn adhibēre suum gignundīs rēbus odōrem
(855)  nec sonitum, quoniam nihil ab sē mittere possunt,
(856)  nec similī ratiōne sapōrem dēnique quemquam
(857)  nec frīgus neque item calidum tepidumque vapōrem,
(858)  cētera, quae cum ita sunt tamen ut mortālia cōnstent,
(859)  mollī lenta, fragōsa putrī, cava corpore rārō,
(860)  omnia sint ā prīncipiīs sējūncta necesse est,
(861)  inmortālia sī volumus subjungere rēbus
(862)  fundāmenta, quibus nītātur summa salūtis;
(863)  nē tibi rēs redeant ad nihilum funditus omnēs.
(864)  Nunc ea quae sentīre vidēmus cumque necesse est
(865)  ex īnsēnsilibus tamen omnia cōnfiteāre
(866)  prīncipiīs cōnstāre. neque id manufēsta refūtant
(867)  nec contrā pugnant, in prōmptū cognita quae sunt,
(868)  sed magis ipsa manū dūcunt et crēdere cōgunt
(869)  ex īnsēnsilibus, quod dīcō, animālia gignī.
(870)  quippe vidēre licet vīvōs existere vermēs
(871)  stercore dē taetrō, pūtōrem cum sibi nacta est
(872)  intempestīvīs ex imbribus ūmida tellūs.
(873)  Praetereā cūnctās itidem rēs vertere sēsē.
(874)  vertunt sē fluviī in frondēs et pābula laeta
(875)  in pecudēs, vertunt pecudēs in corpora nostra
(876)  nātūram, et nostrō dē corpore saepe ferārum
(877)  augēscunt vīrēs et corpora pennipotentum.
(878)  ergō omnēs nātūra cibōs in corpora vīva
(879)  vertit et hinc sēnsūs animantum prōcreat omnēs,
(880)  nōn aliā longē ratiōne atque ārida ligna
(881)  explicat in flammās et in ignīs omnia versat.
(882)  jamne vidēs igitur magnī prīmōrdia rērum
(883)  rēferre in quālī sint ōrdine quaeque locāta
(884)  et commixta quibus dent mōtūs accipiantque?
(885)  Tum porrō, quid id est, animum quod percutit, ipsum,
(886)  quod movet et variōs sēnsūs exprōmere cōgit,
(887)  ex īnsēnsilibus nē crēdās sēnsile gignī?
(888)  nīmīrum lapidēs et ligna et terra quod ūnā
(889)  mixta tamen nequeunt vītālem reddere sēnsum.
(890)  illud in hīs igitur rēbus meminisse decēbit,
(891)  nōn ex omnibus omnīnō, quaecumque creant rēs
(892)  sēnsilia, extemplō mē gignī dīcere sēnsūs,
(893)  sed magnī rēferre ea prīmum quantula cōnstent,
(894)  sēnsile quae faciunt, et quā sint praedita fōrmā,
(895)  mōtibus ōrdinibus positūrīs dēnique quae sint.
(896)  quārum nīl rērum in lignīs glaebīsque vidēmus;
(897)  et tamen haec, cum sunt quasi putrēfacta per imbrēs,
(898)  vermiculōs pariunt, quia corpora māteriāī
(899)  antīquīs ex ōrdinibus permōta novā rē
(900)  conciliantur ita ut dēbent animālia gignī.
(901)  Deinde ex sēnsilibus quī sēnsile posse creārī
(902)  cōnstituunt, porrō ex aliīs sentīre suētī
(903)  mollia cum faciunt; nam sēnsus jungitur omnis
(904)  vīsceribus nervīs vēnīs, quaecumque vidēmus
(905)  mollia mortālī cōnsistere corpore crēta.
(906)  sed tamen estō jam posse haec aeterna manēre;
(907)  nempe tamen dēbent aut sēnsum partis habēre
(908)  aut similīs tōtīs animālibus esse putārī.
(909)  at nequeant per sē partēs sentīre necesse est:
(910)  namque animus sēnsūs membrōrum respuit omnīs,
(911)  nec manus ā nōbīs potis est sēcrēta neque ūlla
(912)  corporis omnīnō sēnsum pars sōla tenēre.
(913)  linquitur ut tōtīs animantibus adsimulentur,
(914)  vītālī ut possint cōnsentīre undique sēnsū.
(915)  quī poterunt igitur rērum prīmōrdia dīcī
(916)  et lētī vītāre viās, animālia cum sint,
(917)  atque animālia sint mortālibus ūna eademque?
(918)  quod tamen ut possint, at coetū conciliōque
(919)  nīl facient praeter volgum turbamque animantum,
(920)  scīlicet ut nequeant hominēs armenta feraeque
(921)  inter sēsē ūllam rem gignere conveniundō.
(922)  sīc itidem quae sentīmus sentīre necesse est.
(923)  quod sī forte suum dīmittunt corpore sēnsum
(924)  atque alium capiunt, quid opus fuit adtribuī id quod
(925)  dētrahitur? tum praetereā, quod fūdimus ante,
(926)  quātinus in pullōs animālīs vertier ōva
(927)  cernimus ālituum vermīsque effervere terrā,
(928)  intempestīvōs quam pūtor cēpit ob imbrīs,
(929)  scīre licet gignī posse ex nōn sēnsibus sēnsūs.
(930)  Quod sī forte aliquis dīcet, dumtaxat orīrī
(931)  posse ex nōn sēnsū sēnsūs mūtābilitāte,
(932)  aut aliquō tamquam partū quod prōditur extrā,
(933)  huic satis illud erit plānum facere atque probāre,
(934)  nōn fierī partum nisi conciliō ante coāctō,
(935)  nec quicquam commūtārī sine conciliātū.
(936)  Prīncipiō nequeunt ūllīus corporis esse
(937)  sēnsūs ante ipsam genitam nātūram animantis,
(938)  nīmīrum quia māteriēs disjecta tenētur
(939)  āere flūminibus terrīs terrāque creātīs,
(940)  nec congressa modō vītālīs convenientēs
(941)  contulit inter sē mōtūs, quibus omnituentēs
(942)  accēnsī sēnsūs animantem quamque tuentur.
(943)  Praetereā quamvīs animantem grandior ictus,
(944)  quam patitur nātūra, repente adflīgit et omnīs
(945)  corporis atque animī pergit cōnfundere sēnsūs.
(946)  dissolvuntur enim positūrae prīncipiōrum
(947)  et penitus mōtūs vītālēs inpediuntur,
(948)  dōnec māteriēs omnīs concussa per artūs
(949)  vītālīs animae nōdōs ā corpore solvit
(950)  dispersamque forās per caulās ējecit omnīs;
(951)  nam quid praetereā facere ictum posse reāmur
(952)  oblātum, nisi discutere ac dissolvere quaeque?
(953)  fit quoque utī soleant minus oblātō ācriter ictū
(954)  rēlīquī mōtūs vītālīs vincere saepe,
(955)  vincere et ingentīs plāgae sēdāre tumultūs
(956)  inque suōs quicquid rūrsus revocāre meātūs
(957)  et quasi jam lētī dominantem in corpore mōtum
(958)  discutere ac paene āmissōs accendere sēnsūs;
(959)  nam quā rē potius lētī jam līmine ab ipsō
(960)  ad vītam possint conlēctā mente revertī,
(961)  quam quō dēcursum prope jam siet īre et abīre?
(962)  Praetereā, quoniam dolor est, ubi māteriāī
(963)  corpora vī quādam per vīscera vīva per artūs
(964)  sollicitāta suīs trepidant in sēdibus intus,
(965)  inque locum quandō remigrant, fit blanda voluptās,
(966)  scīre licet nūllō prīmōrdia posse dolōre
(967)  temptārī nūllamque voluptātem capere ex sē;
(968)  quandoquidem nōn sunt ex ūllīs prīncipiōrum
(969)  corporibus, quōrum mōtūs novitāte labōrent
(970)  aut aliquem frūctum capiant dulcēdinis almae.
(971)  haut igitur dēbent esse ūllō praedita sēnsū.
(972)  Dēnique utī possint sentīre animālia quaeque,
(973)  prīncipiīs sī jam est sēnsus tribuendus eōrum,
(974)  quid, genus hūmānum proprītim dē quibus auctum est?
(975)  scīlicet et rīsū tremulō concussa cachinnant
(976)  et lacrimīs spargunt rōrantibus ōra genāsque
(977)  multaque dē rērum mixtūrā dīcere callent
(978)  et sibi prōporrō quae sint prīmōrdia quaerunt;
(979)  quandoquidem tōtīs mortālibus adsimulāta
(980)  ipsa quoque ex aliīs dēbent cōnstāre elementīs,
(981)  inde alia ex aliīs, nusquam cōnsistere ut ausīs;
(982)  quippe sequar, quodcumque loquī rīdēreque dīcēs
(983)  et sapere, ex aliīs eadem haec facientibus ut sit.
(984)  quod sī dēlīra haec furiōsaque cernimus esse
(985)  et rīdēre potest nōn ex rīdentibus auctus,
(986)  et sapere et doctīs ratiōnem reddere dictīs
(987)  nōn ex sēminibus sapientibus atque disertīs,
(988)  quī minus esse queant ea quae sentīre vidēmus
(989)  sēminibus permixta carentibus undique sēnsū?
(990)  Dēnique caelestī sumus omnēs sēmine oriundī;
(991)  omnibus ille īdem pater est, unde alma liquentīs
(992)  ūmōris guttās māter cum terra recēpit,
(993)  fēta parit nitidās frūgēs arbustaque laeta
(994)  et genus hūmānum, parit omnia saecla ferārum,
(995)  pābula cum praebet, quibus omnēs corpora pāscunt
(996)  et dulcem dūcunt vītam prōlemque propāgant;
(997)  quā propter meritō māternum nōmen adepta est.
(998)  cēdit item retrō, dē terrā quod fuit ante,
(999)  in terrās, et quod missum est ex aetheris ōrīs,
(1000)  id rūrsum caelī rellātum templa receptant.
(1001)  nec sīc interemit mors rēs ut māteriāī
(1002)  corpora cōnficiat, sed coetum dissupat ollīs;
(1003)  inde aliīs aliud conjungit et efficit, omnīs
(1004)  rēs ut convertant fōrmās mūtentque colōrēs
(1005)  et capiant sēnsūs et pūnctō tempore reddant;
(1006)  ut nōscās rēferre eademprīmōrdia rērum
(1007)  cum quibus et quālī positūrā contineantur
(1008)  et quōs inter sē dent mōtūs accipiantque,
(1009)  nēve putēs aeterna penes residēre potesse
(1010)  corpora prīma quod in summīs fluitāre vidēmus
(1011)  rēbus et interdum nāscī subitōque perīre.
(1012)  quīn etiam rēfert nostrīs in versibus ipsīs
(1013)  cum quibus et quālī sint ōrdine quaeque locāta;
(1014)  namque eadem caelum mare terrās flūmina sōlem
(1015)  significant, eadem frūgēs arbusta animantīs;
(1016)  sī nōn omnia sunt, at multō maxima pars est
(1017)  cōnsimilis; vērum positūrā discrepitant rēs.
(1018)  sīc ipsīs in rēbus item jam māteriāī
(1019)  [intervālla viās cōnexūs pondera plāgās]
(1020)  concursūs mōtūs ōrdō positūra figūrae
(1021)  cum permūtantur, mūtārī rēs quoque dēbent.
(1022)  Nunc animum nōbīs adhibē vēram ad ratiōnem.
(1023)  nam tibi vehementer nova rēs mōlītur ad aurīs
(1024)  accedere et nova sē speciēs ostendere rērum.
(1025)  sed neque tam facilis rēs ūlla est, quīn ea prīmum
(1026)  difficilis magis ad crēdendum cōnstet, itemque
(1027)  nīl adeō magnum neque tam mīrābile quicquam,
(1028)  quod nōn paulātim minuant mīrārier omnēs,
(1029)  prīncipiō caelī clārum pūrumque colōrem
(1030)  quaeque in sē cohibet, pālantia sīdera passim,
(1031)  lūnamque et sōlis praeclārā lūce nitōrem;
(1032)  omnia quae nunc sī prīmum mortālibus essent
(1033)  ex imprōvīsō sī sint objecta repente,
(1034)  quid magis hīs rēbus poterat mīrābile dīcī,
(1035)  aut minus ante quod audērent fore crēdere gentēs?
(1036)  nīl, ut opīnor; ita haec speciēs mīranda fuisset.
(1037)  quam tibi jam nēmō fessus satiāte videndī,
(1038)  suspicere in caelī dignātur lūcida templa.
(1039)  dēsine quā propter novitāte exterritus ipsā
(1040)  expuere ex animō ratiōnem, sed magis ācrī
(1041)  jūdiciō perpende, et sī tibi vēra videntur,
(1042)  dēde manūs, aut, sī falsum est, accingere contrā.
(1043)  quaerit enim ratiōnem animus, cum summa locī sit
(1044)  īnfīnīta forīs haec extrā moenia mundī,
(1045)  quid sit ibī porrō, quō prōspicere usque velit mēns
(1046)  atque animī jactus līber quō pervolet ipse.
(1047)  Prīncipiō nōbīs in cūnctās undique partīs
(1048)  et latere ex utrōque suprā supterque per omne
(1049)  nūlla est fīnis; utī docuī, rēs ipsaque per sē
(1050)  vōciferātur, et ēlūcet nātūra profundī.
(1051)  nūllō jam pactō vērī simile esse putandum est,
(1052)  undique cum vorsum spatium vacet īnfīnītum
(1053)  sēminaque innumerō numerō summāque profundā
(1054)  multimodīs volitent aeternō percita mōtū,
(1055)  hunc ūnum terrārum orbem caelumque creātum,
(1056)  nīl agere illa forīs tot corpora māteriāī;
(1057)  cum praesertim hic sit nātūrā factus et ipsa
(1058)  sponte suā forte offēnsandō sēmina rērum
(1059)  multimodīs temere in cassum frūstrāque coācta
(1060)  tandem cōluerunt ea quae conjecta repente
(1061)  magnārum rērum fierent exōrdia semper,
(1062)  terrāī maris et caelī generisque animantum.
(1063)  quārē etiam atque etiam tālīs fateāre necesse est
(1064)  esse aliōs alibī congressūs māteriāī,
(1065)  quālis hic est, avidō complexū quem tenet aethēr.
(1066)  Praetereā cum māteriēs est multa parāta,
(1067)  cum locus est praestō nec rēs nec causa morātur
(1068)  ūlla, gerī dēbent nīmīrum et cōnfierī rēs.
(1069)  nunc et sēminibus sī tanta est cōpia, quantam
(1070)  ēnumerāre aetās animantum nōn queat omnis,
(1071)  quīs eadem nātūra manet, quae sēmina rērum
(1072)  conicere in loca quaeque queat similī ratiōne
(1073)  atque hūc sunt conjecta, necesse est cōnfiteāre
(1074)  esse aliōs aliīs terrārum in partibus orbīs
(1075)  et variās hominum gentīs et saecla ferārum.
(1076)  Hūc accēdit ut in summā rēs nūlla sit ūna,
(1077)  ūnica quae gignātur et ūnica sōlaque crēscat,
(1078)  quīn aliquōius siet saeclī permultaque eōdem
(1079)  sint genere. in prīmīs animālibus indice mente
(1080)  inveniēs sīc montivagum genus esse ferārum,
(1081)  sīc hominum geminam prōlem, sīc dēnique mūtās
(1082)  squāmigerum pecudēs et corpora cūncta volantum.
(1083)  quā propter caelum similī ratiōne fatendum est
(1084)  terramque et sōlem, lūnam mare cētera quae sunt,
(1085)  nōn esse ūnica, sed numerō magis innumerālī;
(1086)  quandoquidem vītae dēpactus terminus altē
(1087)  tam manet haec et tam nātīvō corpore cōnstant
(1088)  quam genus omne, quod hīs generātim est rēbus abundāns.
(1089)  Quae bene cognita sī teneās, nātūra vidētur
(1090)  lībera continuō, dominīs prīvāta superbīs,
(1091)  ipsa suā per sē sponte omnia dīs agere expers.
(1092)  nam prō sāncta deum tranquillā pectora pāce
(1093)  quae placidum dēgunt aevom vītamque serēnam,
(1094)  quis regere immēnsī summam, quis habēre profundī
(1095)  indu manū validās potis est moderanter habēnās,
(1096)  quis pariter caelōs omnīs convertere et omnīs
(1097)  ignibus aetheriīs terrās suffīre ferācīs,
(1098)  omnibus inve locīs esse omnī tempore praestō,
(1099)  nūbibus ut tenebrās faciat caelīque serēna
(1100)  concutiat sonitū, tum fulmina mittat et aedīs
(1101)  saepe suās disturbet et in dēserta recēdēns
(1102)  saeviat exercēns tēlum, quod saepe nocentēs
(1103)  praeterit exanimatque indignōs inque merentēs?
(1104)  Multaque post mundī tempus genitāle diemque
(1105)  prīmigenum maris et terrae sōlisque coortum
(1106)  addita corpora sunt extrīnsecus, addita circum
(1107)  sēmina, quae magnum jaculandō contulit omne,
(1108)  unde mare et terrae possent augēscere et unde
(1109)  appareret spatium caelī domus altaque tēcta
(1110)  tolleret ā terrīs procul et cōnsurgeret āēr.
(1111)  nam sua cuique, locīs ex omnibus, omnia plāgīs
(1112)  corpora distribuuntur et ad sua saecla recēdunt,
(1113)  ūmor ad ūmōrem, terrēnō corpore terra
(1114)  crēscit et ignem ignēs prōcūdunt aetheraque aethēr,
(1115)  dōnique ad extrēmum crēscendī perfica fīnem
(1116)  omnia perdūxit rērum nātūra creātrīx;
(1117)  ut fit ubī nihilō jam plūs est quod datur intrā
(1118)  vītālīs vēnās quam quod fluit atque recēdit.
(1119)  omnibus hīc aetās dēbet cōnsistere rēbus,
(1120)  hīc nātūra suīs refrēnat vīribus auctum.
(1121)  nam quaecumque vidēs hilarō grandēscere adauctū
(1122)  paulātimque gradūs aetātis scandere adultae,
(1123)  plūra sibi adsūmunt quam dē sē corpora mittunt,
(1124)  dum facile in vēnās cibus omnīs inditur et dum
(1125)  nōn ita sunt lātē dispessa, ut multa remittant
(1126)  et plūs dispendī faciant quam vēscitur aetās.
(1127)  nam certē fluere atque recēdere corpora rēbus
(1128)  multa manūs dandum est; sed plūra accēdere dēbent,
(1129)  dōnec alēscendī summum tetigēre cacūmen.
(1130)  inde minūtātim vīrēs et rōbur adultum
(1131)  frangit et in partem pejōrem līquitur aetās.
(1132)  quippe etenim quantō est rēs amplior, augmine adēmptō,
(1133)  et quō lātior est, in cūnctās undique partīs
(1134)  plūra modō dispargit et ā sē corpora mittit,
(1135)  nec facile in vēnās cibus omnīs dīditur ēī
(1136)  nec satis est, prō quam largōs exaestuat aestūs,
(1137)  unde queat tantum suborīrī ac subpeditāre.
(1138)  jūre igitur pereunt, cum rārēfacta fluendō
(1139)  sunt et cum externīs succumbunt omnia plāgīs,
(1140)  quandoquidem grandī cibus aevō dēnique dēfit,
(1141)  nec tuditantia rem cessant extrīnsecus ūllam
(1142)  corpora cōnficere et plāgīs īnfēsta domāre.
(1143)  Sīc igitur magnī quoque circum moenia mundī
(1144)  expugnāta dabunt lābem putrīsque ruīnās;
(1145)  omnia dēbet enim cibus integrāre novandō
(1146)  et fulcīre cibus, cibus omnia sustentāre,
(1147)  nē quīquam, quoniam nec vēnae perpetiuntur
(1148)  quod satis est, neque quantum opus est nātūra ministrat.
(1149)  Jamque adeō frācta est aetās effētaque tellūs
(1150)  vix animālia parva creat, quae cūncta creāvit
(1151)  saecla deditque ferārum ingentia corpora partū.
(1152)  haud, ut opīnor, enim mortālia saecla superne
(1153)  aurea dē caelō dēmīsit fūnis in arva
(1154)  nec mare nec flūctūs plangentīs saxa creārunt,
(1155)  sed genuit tellūs eadem quae nunc alit ex sē.
(1156)  praetereā nitidās frūgēs vīnētaque laeta
(1157)  sponte suā prīmum mortālibus ipsa creāvit,
(1158)  ipsa dedit dulcīs fētūs et pābula laeta;
(1159)  quae nunc vix nostrō grandēscunt aucta labōre,
(1160)  conterimusque bovēs et vīrīs agricolārum,
(1161)  cōnficimus ferrum vix arvīs suppeditātī:
(1162)  usque adeō parcunt fētūs augentque labōrem.
(1163)  jamque caput quassāns grandis suspīrat arātor
(1164)  crēbrius, in cassum magnōs cecidisse labōrēs,
(1165)  et cum tempora temporibus praesentia cōnfert
(1166)  praeteritīs, laudat fortūnās saepe parentis.
(1167)  trīstis item vetulae vītis sator atque viētae
(1168)  temporis incūsat mōmen saeclumque fatīgat,
(1169)  et crepat, antīquum genus ut pietāte replētum
(1170)  perfacile angustīs tolerārit fīnibus aevom,
(1171)  cum minor esset agrī multō modus ante virītim;
(1172)  nec tenet omnia paulātim tābēscere et īre
(1173)  ad capulum spatiō aetātis dēfessa vetustō.
