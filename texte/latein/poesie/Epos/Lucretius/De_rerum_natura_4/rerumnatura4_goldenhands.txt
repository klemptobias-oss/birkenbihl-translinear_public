(1)  Āvia Pīeridum peragrō loca nūllius ante
(2)  trīta solō. juvat integrōs accēdere fontīs
(3)  atque haurīre, juvatque novōs dēcerpere flōrēs
(4)  īnsignemque meō capitī petere inde corōnam,
(5)  unde prius nūllī vēlārint tempora mūsae;
(6)  prīmum quod magnīs doceō dē rēbus et artīs
(7)  rēligiōnum animum nōdīs exsolvere pergō,
(8)  deinde quod obscūrā dē rē tam lūcida pangō
(9)  carmina mūsaeō contingēns cūncta lepōre.
(10)  id quoque enim nōn ab nūllā ratiōne vidētur;
(11)  nam vel utī puerīs absinthia taetra medentēs
(12)  cum dare cōnantur, prius ōrās pōcula circum
(13)  contingunt mellis dulcī flāvōque liquōre,
(14)  ut puerōrum aetās inprōvida lūdificētur
(15)  labrōrum tenus, intereā perpōtet amārum
(16)  absinthī laticem dēceptaque nōn capiātur,
(17)  sed potius tālī factō recreāta valēscat,
(18)  sīc ego nunc, quoniam haec ratiō plērumque vidētur
(19)  trīstior esse quibus nōn est tractāta, retrōque
(20)  volgus abhorret ab hāc, voluī tibi suāviloquentī
(21)  carmine Pīeriō ratiōnem expōnere nostram
(22)  et quasi mūsaeō dulcī contingere melle;
(23)  sī tibi forte animum tālī ratiōne tenēre
(24)  versibus in nostrīs possem, dum percipis omnem
(25)  nātūram rērum ac persentīs ūtilitātem.
(26)  Sed quoniam docuī cūnctārum exōrdia rērum
(27)  quālia sint et quam variīs distantia fōrmīs
(28)  sponte suā volitent aeternō percita mōtū
(29)  quōque modō possit rēs ex hīs quaeque creārī,
(30)  nunc agere incipiam tibi quod vehementer ad hās rēs
(31)  attinet esse ea quae rērum simulācra vocāmus,
(32)  quae quasi membrānae vel cortex nōminitanda est,
(33)  atque animī quoniam docuī nātūra quid esset
(34)  et quibus ē rēbus cum corpore cōmpta vigēret
(35)  quōve modō distracta redīret in ordia prīma,
(36)  nunc agere incipiam tibi, quod vehementer ad hās rēs
(37)  attinet esse ea quae rērum simulācra vocāmus,
(38)  quod speciem ac fōrmam similem gerit ejus imāgō,
(39)  cujuscumque cluet dē corpore fūsa vagārī;
(40)  quae quasi membrānae summō dē corpore rērum
(41)  dēreptae volitant ultrōque citrōque per aurās,
(42)  atque eadem nōbīs vigilantibus obvia mentēs
(43)  terrificant atque in somnīs, cum saepe figūrās
(44)  contuimur mīrās simulācraque lūce carentum,
(45)  quae nōs horrificē languentīs saepe sopōrē
(46)  excierunt nē forte animās Acherunte reāmur
(47)  effugere aut umbrās inter vīvōs volitāre
(48)  nēve aliquid nostrī post mortem posse relinquī,
(49)  cum corpus simul atque animī nātūra perēmpta
(50)  in sua discessum dederint prīmōrdia quaeque.
(51)  dīcō igitur rērum effigiās tenuīsque figūrās
(52)  mittier ab rēbus summō dē cortice eōrum;
(53)  id licet hinc quamvīs hebetī cognōscere corde.
(54)  Prīncipiō quoniam mittunt in rēbus apertīs
(55)  corpora rēs multae, partim diffūsa solūtē,
(56)  rōbora ceu fūmum mittunt ignēsque vapōrem,
(57)  et partim contexta magis condēnsaque, ut ōlim
(58)  cum teretīs pōnunt tunicās aestāte cicādae,
(59)  et vitulī cum membrānās dē corpore summō
(60)  nāscentēs mittunt, et item cum lūbrica serpēns
(61)  exuit in spīnīs vestem; nam saepe vidēmus
(62)  illōrum spoliīs veprēs volitantibus auctās.
(63)  quae quoniam fīunt, tenuis quoque dēbet imāgō
(64)  ab rēbus mittī summō dē corpore rērum.
(65)  nam cūr illa cadant magis ab rēbusque recēdant
(66)  quam quae tenuia sunt, hīscendī est nūlla potestās;
(67)  praesertim cum sint in summīs corpora rēbus
(68)  multa minūta, jacī quae possint ōrdine eōdem
(69)  quō fuerint et fōrmāī servāre figūram,
(70)  et multō citius, quantō minus indupedīrī
(71)  pauca queunt et quae sunt prīmā fronte locāta.
(72)  nam certē jacere ac largīrī multa vidēmus,
(73)  nōn sōlum ex altō penitusque, ut dīximus ante,
(74)  vērum dē summīs ipsum quoque saepe colōrem.
(75)  et volgō faciunt id lūtea russaque vēla
(76)  et ferrūgina, cum magnīs intenta theātrīs
(77)  per mālōs volgāta trabēsque trementia flūtant;
(78)  namque ibi cōnsessum caveāī supter et omnem
(79)  scaenāī speciem patrum mātrumque deorsum
(80)  īnficiunt cōguntque suō fluitāre colōre.
(81)  et quantō circum mage sunt inclūsa theātrī
(82)  moenia, tam magis haec intus perfūsa lepōre
(83)  omnia conrīdent correptā lūce diēī.
(84)  ergō lintea dē summō cum corpore fūcum
(85)  mittunt, effigiās quoque dēbent mittere tenuīs
(86)  rēs quaeque, ex summō quoniam jaculantur utrāque.
(87)  sunt igitur jam fōrmārum vestīgia certa,
(88)  quae volgō volitant subtīlī praedita fīlō
(89)  nec singillātim possunt sēcrēta vidērī.
(90)  Praetereā omnis odor fūmus vapor atque aliae rēs
(91)  cōnsimilēs ideō diffūsae rēbus abundant,
(92)  ex altō quia dum veniunt extrīnsecus ortae
(93)  scinduntur per iter flexum, nec rēcta viārum
(94)  ōstia sunt, quā contendant exīre coortae.
(95)  at contrā tenuis summī membrāna colōris
(96)  cum jacitur, nihil est quod eam discerpere possit,
(97)  in prōmptū quoniam est in prīmā fronte locāta.
(98)  Postrēmō speculīs in aquā splendōreque in omnī
(99)  quaecumque appārent nōbīs simulācra, necesse est,
(100)  quandoquidem similī speciē sunt praedita rērum,
(101)  exin imāginibus missīs cōnsistere eōrum.
(102)  sunt igitur tenuēs fōrmārum illīs similēsque
(103)  effigiae, singillātim quās cernere nēmō
(104)  cum possit, tamen adsiduō crēbrōque repulsū
(105)  rejectae reddunt speculōrum ex aequore vīsum,
(106)  nec ratiōne aliā servārī posse videntur,
(107)  tantō opere ut similēs reddantur cuique figūrae.
(108)  Nunc age, quam tenuī nātūrā cōnstet imāgō
(109)  percipe. et in prīmīs, quoniam prīmōrdia tantum
(110)  sunt īnfrā nostrōs sēnsūs tantōque minōra
(111)  quam quae prīmum oculī coeptant nōn posse tuērī,
(112)  nunc tamen id quoque utī cōnfirmem, exōrdia rērum
(113)  cūnctārum quam sint subtīlia percipe paucīs.
(114)  prīmum animālia sunt jam partim tantula, quōrum
(115)  tertia pars nūllā possit ratiōne vidērī.
(116)  hōrum intestīnum quodvīs quāle esse putandum est!
(117)  quid cordis globus aut oculī? quid membra? quid artūs?
(118)  quantula sunt! quid praetereā prīmōrdia quaeque,
(119)  unde anima atque animī cōnstet nātūra necessum est,
(120)  nōnne vidēs quam sint subtīlia quamque minūta?
(121)  praetereā quaecumque suō dē corpore odōrem
(122)  expīrant ācrem, panacēs absinthia taetra
(123)  habrotonīque gravēs et trīstia centaurēa,
(124)  quōrum ūnum quidvīs leviter sī forte duōbus
(125)  [[Zeile Lost]]
(126)  [[Zeile Lost]]
(127)  quīn potius nōscās rērum simulācra vagārī
(128)  multa modīs multīs, nūllā vī cassaque sēnsū?
(129)  Sed nē forte putēs ea dēmum sōla vagārī,
(130)  quaecumque ab rēbus rērum simulācra recēdunt,
(131)  sunt etiam quae sponte suā gignuntur et ipsa
(132)  cōnstituuntur in hōc caelō, quī dīcitur āēr,
(133)  quae multīs fōrmāta modīs sublīme feruntur,
(134)  ut nūbēs facile interdum concrēscere in altō
(135)  cernimus et mundī speciem violāre serēnam
(136)  āera mulcentēs mōtū; nam saepe Gigantum
(137)  ōra volāre videntur et umbram dūcere lātē,
(138)  interdum magnī montēs āvolsaque saxa
(139)  montibus anteīre et sōlem succēdere praeter,
(140)  inde aliōs trahere atque indūcere bēlua nimbōs.
(141)  nec speciem mūtāre suam liquentia cessant
(142)  et cujusque modī fōrmārum vertere in ōrās.
(143)  Nunc ea quam facilī et celerī ratiōne genantur
(144)  perpetuōque fluant ab rēbus lāpsaque cēdant
(145)  [[Zeile Lost]]
(146)  semper enim summum quicquid dē rēbus abundat,
(147)  quod jaculentur. et hoc aliās cum pervenit in rēs,
(148)  trānsit, ut in prīmīs vestem; sed ubi aspera saxa
(149)  aut in māteriam lignī pervēnit, ibī jam
(150)  scinditur, ut nūllum simulācrum reddere possit.
(151)  at cum splendida quae cōnstant opposta fuērunt
(152)  dēnsaque, ut in prīmīs speculum est, nihil accidit hōrum;
(153)  nam neque, utī vestem, possunt trānsīre, neque autem
(154)  scindī; quam meminit lēvor praestāre salūtem.
(155)  quā propter fit ut hinc nōbīs simulācra redundent.
(156)  et quamvīs subitō quōvīs in tempore quamque
(157)  rem contrā speculum pōnās, appāret imāgō;
(158)  perpetuō fluere ut nōscās ē corpore summō
(159)  textūrās rērum tenuīs tenuīsque figūrās.
(160)  ergō multa brevī spatiō simulācra genuntur,
(161)  ut meritō celer hīs rēbus dīcātur orīgō.
(162)  et quasi multa brevī spatiō summittere dēbet
(163)  lūmina sōl, ut perpetuō sint omnia plēna,
(164)  sīc ab rēbus item similī ratiōne necesse est
(165)  temporis in pūnctō rērum simulācra ferantur
(166)  multa modīs multīs in cūnctās undique partīs;
(167)  quandoquidem speculum quōcumque obvertimus ōrīs,
(168)  rēs ibi respondent similī fōrmā atque colōre.
(169)  Praetereā modo cum fuerit liquidissima caelī
(170)  tempestās, perquam subitō fit turbida foedē,
(171)  undique utī tenebrās omnīs Acherunta reāris
(172)  līquisse et magnās caelī complēsse cavernās.
(173)  usque adeō taetrā nimbōrum nocte coorta
(174)  inpendent ātrae Formīdinis ōra supernē;
(175)  quōrum quantula pars sit imāgō dīcere nēmō est
(176)  quī possit neque eam ratiōnem reddere dictīs.
(177)  Nunc age, quam celerī mōtū simulācra ferantur,
(178)  et quae mōbilitās ollīs trānantibus aurās
(179)  reddita sit, longō spatiō ut brevis hōra terātur,
(180)  in quem quaeque locum dīversō nūmine tendunt,
(181)  suāvidicīs potius quam multīs versibus ēdam;
(182)  parvus ut est cycnī melior canor, ille gruum quam
(183)  clāmor in aetheriīs dispersus nūbibus austrī.
(184)  Prīncipiō persaepe levīs rēs atque minūtīs
(185)  corporibus factās celerīs licet esse vidēre.
(186)  in quō jam genere est sōlis lūx et vapor ejus,
(187)  proptereā quia sunt ē prīmīs facta minūtīs,
(188)  quae quasi cūduntur perque āeris intervāllum
(189)  nōn dubitant trānsīre sequentī concita plāgā;
(190)  suppeditātur enim cōnfestim lūmine lūmen
(191)  et quasi prōtēlō stimulātur fulgere fulgur.
(192)  quā propter simulācra parī ratiōne necesse est
(193)  inmemorābile per spatium trānscurrere posse
(194)  temporis in pūnctō, prīmum quod parvola causa
(195)  est procul ā tergō quae prōvehat atque propellat,
(196)  quod super est, ubi tam volucrī levitāte ferantur,
(197)  deinde quod usque adeō textūrā praedita rārā
(198)  mittuntur, facile ut quāsvīs penetrāre queant rēs
(199)  et quasi permānāre per āeris intervāllum.
(200)  Praetereā sī quae penitus corpuscula rērum
(201)  ex altōque forās mittuntur, sōlis utī lūx
(202)  ac vapor, haec pūnctō cernuntur lāpsa diēī
(203)  per tōtum caelī spatium diffundere sēsē
(204)  perque volāre mare ac terrās caelumque rigāre.
(205)  quid quae sunt igitur jam prīmā fronte parāta,
(206)  cum jaciuntur et ēmissum rēs nūlla morātur?
(207)  quōne vidēs citius dēbēre et longius īre
(208)  multiplexque locī spatium trānscurrere eōdem
(209)  tempore quō sōlis pervolgant lūmina caelum?
(210)  Hoc etiam in prīmīs specimen vērum esse vidētur,
(211)  quam celerī mōtū rērum simulācra ferantur,
(212)  quod simul ac prīmum sub diū splendor aquāī
(213)  pōnitur, extemplō caelō stēllante serēna
(214)  sīdera respondent in aquā radiantia mundī.
(215)  jamne vidēs igitur quam pūnctō tempore imāgō
(216)  aetheris ex ōrīs in terrārum accidat ōrās?
(217)  quārē etiam atque etiam mittī fateāre necesse est
(218)  corpora quae feriant oculōs vīsumque lacessant.
(219)  perpetuōque fluunt certīs ab rēbus odōrēs,
(220)  frīgus ut ā fluviīs, calor ab sōle, aestus ab undīs
(221)  aequoris, exēsor moerōrum lītora circum,
(222)  nec variae cessant vōcēs volitāre per aurās.
(223)  dēnique in ōs salsī venit ūmor saepe sapōris,
(224)  cum mare versāmur propter, dīlūtaque contrā
(225)  cum tuimur miscērī absinthia, tangit amāror.
(226)  usque adeō omnibus ab rēbus rēs quaeque fluenter
(227)  fertur et in cūnctās dīmittitur undique partīs
(228)  nec mora nec requiēs interdatur ūlla fluendī,
(229)  perpetuō quoniam sentīmus et omnia semper
(230)  cernere odōrārī licet et sentīre sonāre.
(231)  Praetereā quoniam manibus tractāta figūra
(232)  in tenebrīs quaedam cognōscitur esse eadem quae
(233)  cernitur in lūce et clārō candōre, necesse est
(234)  cōnsimilī causā tāctum vīsumque movērī.
(235)  nunc igitur sī quadrātum temptāmus et id nōs
(236)  commovet in tenebrīs, in lūcī quae poterit rēs
(237)  accidere ad speciem quadrāta, nisi ejus imāgō?
(238)  esse in imāginibus quā propter causa vidētur
(239)  cernundī neque posse sine hīs rēs ūlla vidērī.
(240)  Nunc ea quae dīcō rērum simulācra feruntur
(241)  undique et in cūnctās jaciuntur dīdita partīs;
(242)  vērum nōs oculīs quia sōlīs cernere quīmus,
(243)  proptereā fit utī, speciem quō vertimus, omnēs
(244)  rēs ibi eam contrā feriant fōrmā atque colōre.
(245)  et quantum quaeque ab nōbīs rēs absit, imāgō
(246)  efficit ut videāmus et internōscere cūrat;
(247)  nam cum mittitur, extemplō prōtrūdit agitque
(248)  āera quī inter sē cumque est oculōsque locātus,
(249)  isque ita per nostrās aciēs perlābitur omnis
(250)  et quasi perterget pūpillās atque ita trānsit.
(251)  proptereā fit utī videāmus quam procul absit
(252)  rēs quaeque. et quantō plūs āeris ante agitātur
(253)  et nostrōs oculōs perterget longior aura,
(254)  tam procul esse magis rēs quaeque remōta vidētur.
(255)  scīlicet haec summē celerī ratiōne geruntur,
(256)  quāle sit ut videāmus, et ūnā quam procul absit.
(257)  Illud in hīs rēbus minimē mīrābile habendum est,
(258)  cūr, ea quae feriant oculōs simulācra vidērī
(259)  singula cum nequeant, rēs ipsae perspiciantur.
(260)  ventus enim quoque paulātim cum verberat et cum
(261)  ācre fluit frīgus, nōn prīvam quamque solēmus
(262)  particulam ventī sentīre et frīgoris ejus,
(263)  sed magis ūnorsum, fierīque perinde vidēmus
(264)  corpore tum plāgās in nostrō tam quam aliquae rēs
(265)  verberet atque suī det sēnsum corporis extrā.
(266)  praetereā lapidem digitō cum tundimus, ipsum
(267)  tangimus extrēmum saxī summumque colōrem
(268)  nec sentīmus eum tāctū, vērum magis ipsam
(269)  dūritiem penitus saxī sentīmus in altō.
(270)  Nunc age, cūr ultrā speculum videātur imāgō
(271)  percipe: nam certē penitus sēmōta vidētur.
(272)  quod genus illa forīs quae vērē trānspiciuntur,
(273)  jānua cum per sē trānspectum praebet apertum,
(274)  multa facitque forīs ex aedibus ut videantur;
(275)  is quoque enim duplicī geminōque fit āere vīsus.
(276)  prīmus enim citrā postēs tum cernitur āēr,
(277)  inde forēs ipsae dextrā laevāque sequuntur,
(278)  post extrāria lūx oculōs perterget et āēr
(279)  alter, et illa forīs quae vērē trānspiciuntur.
(280)  sīc ubi sē prīmum speculī prōjēcit imāgō,
(281)  dum venit ad nostrās aciēs, prōtrūdit agitque
(282)  āera quī inter sē cumque est oculōsque locātus,
(283)  et facit, ut prius hunc omnem sentīre queāmus
(284)  quam speculum; sed ubi speculum quoque sēnsimus ipsum,
(285)  continuō ā nōbīs in eum quae fertur imāgō
(286)  pervenit, et nostrōs oculōs rejecta revīsit
(287)  atque alium prae sē prōpellēns āera volvit,
(288)  et facit ut prius hunc quam sē videāmus, eōque
(289)  distāre ab speculō tantum sēmōta vidētur.
(290)  quārē etiam atque etiam minimē mīrārier est pār
(291)  illīs quae reddunt speculōrum ex aequore vīsum,
(292)  āeribus bīnīs quoniam rēs cōnfit utrāque.
(293)  Nunc ea quae nōbīs membrōrum dextera pars est,
(294)  in speculīs fit ut in laevā videātur eō quod
(295)  plānitiem ad speculī veniēns cum offendit imāgō,
(296)  nōn convertitur incolumis, sed rēcta retrōrsum
(297)  sīc ēlīditur, ut sīquis, prius ārida quam sit
(298)  crētea persōna, adlīdat pīlaeve trabīve,
(299)  atque ea continuō rēctam sī fronte figūram
(300)  servet et ēlīsam retrō sēsē exprimat ipsa.
(301)  fīet ut, ante oculus fuerit quī dexter, ut īdem
(302)  nunc sit laevus et ē laevō sit mūtua dexter.
(303)  Fit quoque dē speculō in speculum ut trādātur imāgō,
(304)  quīnque etiam aut sex ut fierī simulācra suērint.
(305)  nam quaecumque retrō parte interiōre latēbunt,
(306)  inde tamen, quamvīs tortē penitusque remōta,
(307)  omnia per flexōs aditūs ēducta licēbit
(308)  plūribus haec speculīs videantur in aedibus esse.
(309)  usque adeō speculō in speculum trānslūcet imāgō,
(310)  et cum laeva data est, fit rūrsum ut dextera fīat,
(311)  inde retrō rūrsum redit et convertit eōdem.
(312)  Quīn etiam quaecumque latuscula sunt speculōrum
(313)  adsimilī lateris flexūrā praedita nostrī,
(314)  dextera eā propter nōbīs simulācra remittunt,
(315)  aut quia dē speculō in speculum trānsfertur imāgō,
(316)  inde ad nōs ēlīsa bis advolat, aut etiam quod
(317)  circum agitur, cum vēnit, imāgō proptereā quod
(318)  flexa figūra docet speculī convertier ad nōs.
(319)  Indugredī porrō pariter simulācra pedemque
(320)  pōnere nōbīscum crēdās gestumque imitārī
(321)  proptereā quia, dē speculī quā parte recēdās,
(322)  continuō nequeunt illinc simulācra revertī;
(323)  omnia quandoquidem cōgit nātūra referrī
(324)  ac resilīre ab rēbus ad aequōs reddita flexūs.
(325)  Splendida porrō oculī fugitant vītantque tuērī.
(326)  sōl etiam caecat, contrā sī tendere pergās,
(327)  proptereā quia vīs magna est ipsīus et altē
(328)  āera per pūrum graviter simulācra feruntur
(329)  et feriunt oculōs turbantia compositūrās.
(330)  Praetereā splendor quīcumque est ācer adūrit
(331)  saepe oculōs ideō quod sēmina possidet ignis
(332)  multa, dolōrem oculīs quae gignunt īnsinuandō.
(333)  lūrida praetereā fīunt quaecumque tuentur
(334)  arquātī, quia lūrōris dē corpore eōrum
(335)  sēmina multa fluunt simulācrīs obvia rērum,
(336)  multaque sunt oculīs in eōrum dēnique mixta,
(337)  quae contāge suā pallōribus omnia pingunt.
(338)  Ē tenebrīs autem quae sunt in lūce tuēmur
(339)  proptereā quia, cum propior cālīginis āēr
(340)  āter inīt oculōs prior et possēdit apertōs,
(341)  īnsequitur candēns cōnfestim lūcidus āēr,
(342)  quī quasi pūrgat eōs ac nigrās discutit umbrās
(343)  āeris illīus; nam multīs partibus hic est
(344)  mōbilior multīsque minūtior et mage pollēns.
(345)  quī simul atque viās oculōrum lūce replēvit
(346)  atque patēfēcit, quās ante obsēderat āēr,
(347)  continuō rērum simulācra sequuntur,
(348)  quae sita sunt in lūce, lacessuntque ut videāmus.
(349)  quod contrā facere in tenebrīs ē lūce nequīmus
(350)  proptereā quia posterior cālīginis āēr
(351)  crassior īnsequitur, quī cūncta forāmina complet
(352)  obsīditque viās oculōrum, nē simulācra
(353)  possint ūllārum rērum conjecta movērī.
(354)  Quadrātāsque procul turrīs cum cernimus urbis,
(355)  proptereā fit utī videantur saepe rutundae,
(356)  angulus optūsus quia longē cernitur omnis
(357)  sīve etiam potius nōn cernitur ac perit ejus
(358)  plāga nec ad nostrās aciēs perlābitur ictus,
(359)  āera per multum quia dum simulācra feruntur,
(360)  cōgit hebēscere eum crēbrīs offēnsibus āēr.
(361)  hōc ubi suffūgit sēnsum simul angulus omnis
(362)  fit quasi ut ad tornum saxōrum strūcta tuantur;
(363)  nōn tamen ut cōram quae sunt vērēque rutunda,
(364)  sed quasi adumbrātim paulum simulāta videntur.
(365)  Umbra vidētur item nōbīs in sōle movērī
(366)  et vestīgia nostra sequī gestumque imitārī,
(367)  āera sī crēdis prīvātum lūmine posse
(368)  indugredī, mōtūs hominum gestumque sequentem;
(369)  nam nihil esse potest aliud nisi lūmine cassus
(370)  āēr id quod nōs umbram perhibēre suēmūs.
(371)  nīmīrum, quia terra locīs ex ōrdine certīs
(372)  lūmine prīvātur sōlis quācumque meantēs
(373)  officimus, replētur item quod līquimus ejus,
(374)  proptereā fit utī videātur, quae fuit umbra
(375)  corporis, ē regiōne eadem nōs usque secūta.
(376)  semper enim nova sē radiōrum lūmina fundunt
(377)  prīmaque dispereunt, quasi in ignem lāna trahātur.
(378)  proptereā facile et spoliātur lūmine terra
(379)  et replētur item nigrāsque sibi abluit umbrās.
(380)  Nec tamen hīc oculōs fallī concēdimus hīlum.
(381)  nam quōcumque locō sit lūx atque umbra tuērī
(382)  illōrum est; eadem vērō sint lūmina necne,
(383)  umbraque quae fuit hīc eadem nunc trānseat illūc,
(384)  an potius fīat paulō quod dīximus ante,
(385)  hoc animī dēmum ratiō discernere dēbet,
(386)  nec possunt oculī nātūram nōscere rērum.
(387)  proinde animī vitium hoc oculīs adfingere nōlī.
(388)  Quā vehimur nāvī, fertur, cum stāre vidētur;
(389)  quae manet in statiōne, ea praeter crēditur īre.
(390)  et fugere ad puppim collēs campīque videntur,
(391)  quōs agimus praeter nāvem vēlīsque volāmus.
(392)  Sīdera cessāre aetheriīs adfixa cavernīs
(393)  cūncta videntur, et adsiduō sunt omnia mōtū,
(394)  quandoquidem longōs obitūs exorta revīsunt,
(395)  cum permēnsa suō sunt caelum corpore clārō.
(396)  sōlque parī ratiōne manēre et lūna vidētur
(397)  in statiōne, ea quae ferrī rēs indicat ipsa.
(398)  Exstantīsque procul mediō dē gurgite montīs
(399)  classibus inter quōs līber patet exitus ingēns,
(400)  īnsula conjūnctīs tamen ex hīs ūna vidētur.
(401)  ātria versārī et circum cursāre columnae
(402)  usque adeō fit utī puerīs videantur, ubi ipsī
(403)  dēsierunt vertī, vix ut jam crēdere possint
(404)  nōn suprā sēsē ruere omnia tēcta minārī.
(405)  Jamque rubrum tremulīs jubar ignibus ērigere altē
(406)  cum coeptat nātūra suprāque extollere montēs,
(407)  quōs tibi tum suprā sōl montīs esse vidētur
(408)  comminus ipse suō contingēns fervidus ignī,
(409)  vix absunt nōbīs missūs bis mīlle sagittae,
(410)  vix etiam cursūs quīngentōs saepe verūtī;
(411)  inter eōs sōlemque jacent immānia pontī
(412)  aequora substrāta aetheriīs ingentibus ōrīs,
(413)  interjectaque sunt terrārum mīlia multa,
(414)  quae variae retinent gentēs et saecla ferārum.
(415)  At conjectus aquae digitum nōn altior ūnum,
(416)  quī lapidēs inter sistit per strāta viārum,
(417)  dēspectum praebet sub terrās inpete tantō,
(418)  ā terrīs quantum caelī patet altus hiātus,
(419)  nūbila dēspicere et caelum ut videāre vidēre,
(420)  corpora mīrandē sub terrās abdita caelō.
(421)  Dēnique ubi in mediō nōbīs equus ācer obhaesit
(422)  flūmine et in rapidās amnis dēspeximus undās,
(423)  stantis equī corpus trānsversum ferre vidētur
(424)  vīs et in adversum flūmen contrūdere raptim,
(425)  et quōcumque oculōs trājēcimus omnia ferrī
(426)  et fluere adsimilī nōbīs ratiōne videntur.
(427)  Porticus aequālī quamvīs est dēnique ductū
(428)  stānsque in perpetuum paribus suffulta columnīs,
(429)  longa tamen parte ab summā cum tōta vidētur,
(430)  paulātim trahit angustī fastīgia cōnī,
(431)  tēcta solō jungēns atque omnia dextera laevīs
(432)  dōnec in obscūrum cōnī condūxit acūmen.
(433)  In pelagō nautīs ex undīs ortus in undīs
(434)  sōl fit utī videātur obīre et condere lūmen;
(435)  quippe ubi nīl aliud nisi aquam caelumque tuentur;
(436)  nē leviter crēdās labefactārī undique sēnsūs.
(437)  at maris ignārīs in portū clauda videntur
(438)  nāvigia aplustrīs frāctīs obnītier undīs.
(439)  nam quaecumque suprā rōrem salis ēdita pars est
(440)  rēmōrum, rēcta est, et rēcta superne guberna;
(441)  quae dēmersa liquōre obeunt, refrācta videntur
(442)  omnia convertī sūrsumque supīna revertī
(443)  et reflexa prope in summō fluitāre liquōre.
(444)  Rāraque per caelum cum ventī nūbila portant
(445)  tempore nocturnō, tum splendida signa videntur
(446)  lābier adversum nimbōs atque īre supernē
(447)  longē aliam in partem ac vērā ratiōne feruntur
(448)  At sī forte oculō manus ūnī subdita supter
(449)  pressit eum, quōdam sēnsū fit utī videantur
(450)  omnia quae tuimur fierī tum bīna tuendō,
(451)  bīna lucernārum flōrentia lūmina flammīs
(452)  bīnaque per tōtās aedīs gemināre supellēx
(453)  et duplicīs hominum faciēs et corpora bīna.
(454)  Dēnique cum suāvī dēvīnxit membra sopōre
(455)  somnus et in summā corpus jacet omne quiēte,
(456)  tum vigilāre tamen nōbīs et membra movēre
(457)  nostra vidēmur, et in noctis cālīgine caecā
(458)  cernere cēnsēmus sōlem lūmenque diurnum,
(459)  conclūsōque locō caelum mare flūmina montīs
(460)  mūtāre et campōs pedibus trānsīre vidēmur,
(461)  et sonitūs audīre, sevēra silentia noctis
(462)  undique cum cōnstent, et reddere dicta tacentēs.
(463)  Cētera dē genere hōc mīrandē multa vidēmus,
(464)  quae violāre fidem quasi sēnsibus omnia quaerunt,
(465)  nēquīquam, quoniam pars hōrum maxima fallit
(466)  propter opīnātūs animī, quōs addimus ipsī,
(467)  prō vīsīs ut sint quae nōn sunt sēnsibus vīsa;
(468)  nam nihil aegrius est quam rēs sēcernere apertās
(469)  ab dubiīs, animus quās ab sē prōtinus addit.
(470)  Dēnique nīl scīrī sīquis putat, id quoque nescit
(471)  an scīrī possit, quoniam nīl scīre fatētur.
(472)  hunc igitur contrā minuam contendere causam,
(473)  quī capite ipse suō in statuit vestīgia sēsē.
(474)  et tamen hoc quoque utī concēdam scīre, at id ipsum
(475)  quaeram, cum in rēbus vērī nīl vīderit ante,
(476)  unde sciat quid sit scīre et nescīre vicissim,
(477)  nōtitiam vērī quae rēs falsīque creārit
(478)  et dubium certō quae rēs differre probārit.
(479)  inveniēs prīmīs ab sēnsibus esse creātam
(480)  nōtitiem vērī neque sēnsūs posse refellī.
(481)  nam majōre fidē dēbet reperīrier illud,
(482)  sponte suā vērīs quod possit vincere falsa.
(483)  quid majōre fidē porrō quam sēnsus habērī
(484)  dēbet? an ab sēnsū falsō ratiō orta valēbit
(485)  dīcere eōs contrā, quae tōta ab sēnsibus orta est?
(486)  quī nisi sunt vērī, ratiō quoque falsa fit omnis.
(487)  An poterunt oculōs aurēs reprehendere, an aurēs
(488)  tāctus? an hunc porrō tāctum sapor arguet ōris,
(489)  an cōnfūtābunt nārēs oculīve revincent?
(490)  nōn, ut opīnor, ita est. nam seorsum cuique potestās
(491)  dīvīsa est, sua vīs cuique est, ideōque necesse est
(492)  et quod molle sit et gelidum fervēnsve vidēre
(493)  et seorsum variōs rērum sentīre colōrēs
(494)  et quaecumque colōribus sint conjūncta necesse est.
(495)  seorsus item sapor ōris habet vim, seorsus odōrēs
(496)  nāscuntur, seorsum sonitūs. ideōque necesse est
(497)  nōn possint aliōs aliī convincere sēnsūs.
(498)  nec porrō poterunt ipsī reprehendere sēsē,
(499)  aequa fidēs quoniam dēbēbit semper habērī.
(500)  proinde quod in quōque est hīs vīsum tempore, vērum est.
(501)  Et sī nōn poterit ratiō dissolvere causam,
(502)  cūr ea quae fuerint juxtim quadrāta, procul sint
(503)  vīsa rutunda, tamen praestat ratiōnis egentem
(504)  reddere mendōsē causās utriusque figūrae,
(505)  quam manibus manifēsta suīs ēmittere quōquam
(506)  et violāre fidem prīmam et convellere tōta
(507)  fundāmenta quibus nixātur vīta salūsque.
(508)  nōn modo enim ratiō ruat omnis, vīta quoque ipsa
(509)  concidat extemplō, nisi crēdere sēnsibus ausīs
(510)  praecipitīsque locōs vītāre et cētera quae sint
(511)  in genere hōc fugienda, sequī contrāria quae sint.
(512)  illa tibi est igitur verbōrum cōpia cassa
(513)  omnis, quae contrā sēnsūs īnstrūcta parāta est.
(514)  Dēnique ut in fabricā, sī prāva est rēgula prīma,
(515)  normaque sī fallāx rēctīs regiōnibus exit,
(516)  et lībella aliquā sī ex partī claudicat hīlum,
(517)  omnia mendōsē fierī atque obstīpa necessum est
(518)  prāva cubantia prōna supīna atque absona tēcta,
(519)  jam ruere ut quaedam videantur velle, ruantque
(520)  prōdita jūdiciīs fallācibus omnia prīmīs,
(521)  sīc igitur ratiō tibi rērum prāva necesse est
(522)  falsaque sit, falsīs quaecumque ab sēnsibus orta est.
(523)  Nunc aliī sēnsūs quō pactō quisque suam rem
(524)  sentiat, haudquāquam ratiō scrūpōsa relicta est.
(525)  Prīncipiō audītur sonus et vōx omnis, in aurīs
(526)  īnsinuāta suō pepulēre ubi corpore sēnsum.
(527)  corpoream vōcem quoque enim cōnstāre fatendum est
(528)  et sonitum, quoniam possunt inpellere sēnsūs.
(529)  Praetereā rādit vōx faucēs saepe facitque
(530)  asperiōra forās gradiēns artēria clāmor,
(531)  quippe per angustum turbā majōre coortā
(532)  īre forās ubi coepērunt prīmōrdia vōcum.
(533)  scīlicet explētīs quoque jānua rāditur ōris.
(534)  haud igitur dubium est quīn vōcēs verbaque cōnstent
(535)  corporeīs ē prīncipiīs, ut laedere possint.
(536)  nec tē fallit item quid corporis auferat et quid
(537)  dētrahat ex hominum nervīs ac vīribus ipsīs
(538)  perpetuus sermō nigrāī noctis ad umbram
(539)  aurōrae perductus ab exoriente nitōre,
(540)  praesertim sī cum summō est clāmōre profūsus.
(541)  ergō corpoream vōcem cōnstāre necesse est,
(542)  multa loquēns quoniam āmittit dē corpore partem.
(543)  Asperitās autem vōcis fit ab asperitāte
(544)  prīncipiōrum et item lēvor lēvōre creātur;
(545)  nec similī penetrant aurīs prīmōrdia fōrmā,
(546)  cum tuba dēpressō graviter sub murmure mūgit
(547)  et reboat raucum retrō cita barbita bombum,
(548)  et cycnī tortīs convallibus ex Helicōnis
(549)  cum liquidam tollunt lūgubrī vōce querellam.
(550)  Hāsce igitur penitus vōcēs cum corpore nostrō
(551)  exprimimus rēctōque forās ēmittimus ōre,
(552)  mōbilis articulat nervōrum daedala lingua,
(553)  fōrmātūraque labrōrum prō parte figūrat.
(554)  hōc ubi nōn longum spatium est unde illa profecta
(555)  perveniat vōx quaeque, necesse est verba quoque ipsa
(556)  plānē exaudīrī discernīque articulātim;
(557)  servat enim fōrmātūram servatque figūram.
(558)  at sī inter positum spatium sit longius aequō,
(559)  āera per multum cōnfundī verba necesse est
(560)  et conturbārī vōcem, dum trānsvolat aurās.
(561)  ergō fit, sonitum ut possīs sentīre neque illam
(562)  internōscere, verbōrum sententia quae sit;
(563)  usque adeō cōnfūsa venit vōx inque pedīta.
(564)  Praetereā verbum saepe ūnum perciet aurīs
(565)  omnibus in populō missum praecōnis ab ōre.
(566)  in multās igitur vōcēs vōx ūna repente
(567)  diffugit, in prīvās quoniam sē dīvidit aurīs
(568)  obsignāns fōrmam verbīs clārumque sonōrem.
(569)  at quae pars vōcum nōn aurīs incidit ipsās,
(570)  praeter lāta perit frūstrā diffūsa per aurās.
(571)  pars solidīs adlīsa locīs rejecta sonōrem
(572)  reddit et interdum frūstrātur imāgine verbī.
(573)  Quae bene cum videās, ratiōnem reddere possīs
(574)  tūte tibi atque aliīs, quō pactō per loca sōla
(575)  saxa parīs fōrmās verbōrum ex ōrdine reddant.
(576)  pālantīs comitēs cum montīs inter opācōs
(577)  quaerimus et magnā dispersōs vōce ciēmus.
(578)  sex etiam aut septem loca vīdī reddere vōcīs,
(579)  ūnam cum jacerēs: ita collēs collibus ipsī
(580)  verba repulsantēs iterābant dicta referrī.
(581)  haec loca capripedēs Satyrōs Nymphāsque tenēre
(582)  fīnitimī fingunt et Faunōs esse loquuntur,
(583)  quōrum noctivagō strepitū lūdōque jocantī
(584)  adfirmant volgō taciturna silentia rumpī
(585)  chordārumque sonōs fierī dulcīsque querellās,
(586)  tībia quās fundit digitīs pulsāta canentum,
(587)  et genus agricolum lātē sentīscere, cum Pān
(588)  pīnea sēmiferī capitis vēlāmina quassāns
(589)  uncō saepe labrō calamōs percurrit hiantīs,
(590)  fistula silvestrem nē cesset fundere mūsam.
(591)  cētera dē genere hōc mōnstra ac portenta loquuntur,
(592)  nē loca dēserta ab dīvīs quoque forte putentur
(593)  sōla tenēre. ideō jactant mīrācula dictīs
(594)  aut aliquā ratiōne aliā dūcuntur, ut omne
(595)  hūmānum genus est avidum nimis auriculārum.
(596)  Quod super est, nōn est mīrandum quā ratiōne,
(597)  per loca quae nequeunt oculī rēs cernere apertās,
(598)  haec loca per vōcēs veniant aurīsque lacessant,
(599)  conloquium clausīs foribus quoque saepe vidēmus;
(600)  nīmīrum quia vōx per flexa forāmina rērum
(601)  incolumis trānsīre potest, simulācra renūtant;
(602)  perscinduntur enim, nisi rēcta forāmina trānant,
(603)  quālia sunt vitreī, speciēs quā trāvolat omnis.
(604)  praetereā partīs in cūnctās dīviditur vōx,
(605)  ex aliīs aliae quoniam gignuntur, ubi ūna
(606)  dissiluit semel in multās exorta, quasi ignis
(607)  saepe solet scintilla suōs sē spargere in ignīs.
(608)  ergō replentur loca vōcibus abdita retrō,
(609)  omnia quae circum fervunt sonitūque cientur.
(610)  at simulācra viīs dērēctīs omnia tendunt,
(611)  ut sunt missa semel; quā propter cernere nēmō
(612)  saepe suprā potis est, at vōcēs accipere extrā.
(613)  et tamen ipsa quoque haec, dum trānsit clausa domōrum
(614)  vōx optunditur atque aurīs cōnfūsa penetrat
(615)  et sonitum potius quam verba audīre vidēmur.
(616)  Nec, quī sentīmus sūcum, lingua atque palātum
(617)  plūsculum habent in sē ratiōnis, plūs operāī.
(618)  prīncipiō sūcum sentīmus in ōre, cibum cum
(619)  mandendō exprimimus, ceu plēnam spongiam aquāī
(620)  sīquis forte manū premere ac siccāre coēpit.
(621)  inde quod exprimimus per caulās omne palātī
(622)  dīditur et rārae per flexa forāmina linguae,
(623)  hōc ubi lēvia sunt mānantis corpora sūcī,
(624)  suāviter attingunt et suāviter omnia tractant
(625)  ūmida linguāī circum sūdantia templa;
(626)  at contrā pungunt sēnsum lacerantque coorta,
(627)  quantō quaeque magis sunt asperitāte replēta.
(628)  deinde voluptās est ē sūcō fīne palātī;
(629)  cum vērō deorsum per faucēs praecipitāvit,
(630)  nūlla voluptās est, dum dīditur omnis in artūs;
(631)  nec rēfert quicquam quō vīctū corpus alātur,
(632)  dummodo quod capiās concoctum dīdere possīs
(633)  artubus et stomachī tumidum servāre tenōrem.
(634)  Nunc aliīs alius quī sit cibus ut videāmus,
(635)  expediam, quārēve, aliīs quod trīste et amārum est,
(636)  hoc tamen esse aliīs possit perdulce vidērī,
(637)  tantaque in hīs rēbus distantia differitāsque est,
(638)  ut quod alī cibus est aliīs fuat ācre venēnum;
(639)  est itaque ut serpēns, hominis quae tācta salīvīs
(640)  disperit ac sēsē mandendō cōnficit ipsa.
(641)  praetereā nōbīs vērātrum est ācre venēnum,
(642)  at caprīs adipēs et cocturnīcibus auget.
(643)  id quibus ut fīat rēbus cognōscere possīs,
(644)  prīncipiō meminisse decet quae dīximus ante,
(645)  sēmina multimodīs in rēbus mixta tenērī.
(646)  porrō omnēs quaecumque cibum capiunt animantēs,
(647)  ut sunt dissimilēs extrīnsecus et generātim
(648)  extima membrōrum circumcaesūra coērcet,
(649)  proinde et sēminibus cōnstant variantque figūrā.
(650)  sēmina cum porrō distent, differre necesse est
(651)  intervālla viāsque, forāmina quae perhibēmus,
(652)  omnibus in membrīs et in ōre ipsōque palātō.
(653)  esse minōra igitur quaedam majōraque dēbent,
(654)  esse triquetra aliīs, aliīs quadrāta necesse est,
(655)  multa rutunda, modīs multīs multangula quaedam.
(656)  namque figūrārum ratiō ut mōtūsque reposcunt,
(657)  proinde forāminibus dēbent differre figūrae
(658)  et variāre viae proinde ac textūra coērcet.
(659)  hōc ubi quod suāve est aliīs aliīs fit amārum,
(660)  illī, cui suāve est, lēvissima corpora dēbent
(661)  contractābiliter caulās intrāre palātī,
(662)  at contrā quibus est eadem rēs intus acerba,
(663)  aspera nīmīrum penetrant hāmātaque faucēs.
(664)  nunc facile est ex hīs rēbus cognōscere quaeque.
(665)  quippe ubi cui febris bīlī superante coorta est
(666)  aut aliā ratiōne aliqua est vīs excita morbī,
(667)  perturbātur ibī jam tōtum corpus et omnēs
(668)  commūtantur ibī positūrae prīncipiōrum;
(669)  fit prius ad sēnsum ut quae corpora conveniēbant
(670)  nunc nōn conveniant, et cētera sint magis apta,
(671)  quae penetrāta queunt sēnsum prōgignere acerbum;
(672)  utraque enim sunt in mellis commixta sapōre;
(673)  id quod jam superā tibi saepe ostendimus ante.
(674)  Nunc age, quō pactō nārīs adjectus odōris
(675)  tangat agam. prīmum rēs multās esse necesse est
(676)  unde fluēns volvat varius sē flūctus odōrum,
(677)  et fluere et mittī volgō spargīque putandum est;
(678)  vērum aliīs alius magis est animantibus aptus,
(679)  dissimilīs propter fōrmās. ideōque per aurās
(680)  mellis apēs quamvīs longē dūcuntur odōre,
(681)  volturiīque cadāveribus; tum fissa ferārum
(682)  ungula quō tulerit gressum prōmissa canum vīs
(683)  dūcit, et hūmānum longē praesentit odōrem
(684)  Rōmulidārum arcis servātor, candidus ānser.
(685)  sīc aliīs alius nīdor datus ad sua quemque
(686)  pābula dūcit et ā taetrō resilīre venēnō
(687)  cōgit, eōque modō servantur saecla ferārum.
(688)  Hic odor ipse igitur, nārīs quīcumque lacessit,
(689)  est aliō ut possit permittī longius alter;
(690)  sed tamen haud quisquam tam longē fertur eōrum
(691)  quam sonitus, quam vōx, mittō jam dīcere quam rēs
(692)  quae feriunt oculōrum aciēs vīsumque lacessunt.
(693)  errābundus enim tardē venit ac perit ante
(694)  paulātim facilīs distractus in āeris aurās;
(695)  ex altō prīmum quia vix ēmittitur ex rē;
(696)  nam penitus fluere atque recēdere rēbus odōrēs
(697)  significat quod frācta magis redolēre videntur
(698)  omnia, quod contrīta, quod ignī conlabefacta.
(699)  deinde vidēre licet majōribus esse creātum
(700)  prīncipiīs quam vōx, quoniam per saxea saepta
(701)  nōn penetrat, quā vōx volgō sonitūsque feruntur.
(702)  quārē etiam quod olet nōn tam facile esse vidēbis
(703)  investīgāre in quā sit regiōne locātum;
(704)  refrīgēscit enim cūnctandō plāga per aurās
(705)  nec calida ad sēnsum dēcurrunt nūntia rērum.
(706)  errant saepe canēs itaque et vestīgia quaerunt.
(707)  Nec tamen hoc sōlīs in odōribus atque sapōrum
(708)  in genere est, sed item speciēs rērum atque colōrēs
(709)  nōn ita conveniunt ad sēnsūs omnibus omnēs,
(710)  ut nōn sint aliīs quaedam magis ācria vīsū.
(711)  quīn etiam gallum noctem explaudentibus ālīs
(712)  aurōram clārā cōnsuētum vōce vocāre,
(713)  noenu queunt rapidī contrā cōnstāre leōnēs
(714)  inque tuērī: ita continuō meminēre fugāī.
(715)  nīmīrum quia sunt gallōrum in corpore quaedam
(716)  sēmina, quae cum sunt oculīs inmissa leōnum,
(717)  pūpillās interfodiunt ācremque dolōrem
(718)  praebent, ut nequeant contrā dūrāre ferōcēs,
(719)  cum tamen haec nostrās aciēs nīl laedere possint,
(720)  aut quia nōn penetrant aut quod penetrantibus illīs
(721)  exitus ex oculīs līber datur, in remorandō
(722)  laedere nē possint ex ūllā lūmina parte.
(723)  Nunc age, quae moveant animum rēs accipe, et unde
(724)  quae veniunt veniant in mentem percipe paucīs.
(725)  prīncipiō hoc dīcō, rērum simulācra vagārī
(726)  multa modīs multīs in cūnctās undique partīs
(727)  tenuia, quae facile inter sē junguntur in aurīs,
(728)  obvia cum veniunt, ut arānea bratteaque aurī.
(729)  quippe etenim multō magis haec sunt tenuia textū
(730)  quam quae percipiunt oculōs vīsumque lacessunt,
(731)  corporis haec quoniam penetrant per rāra cientque
(732)  tenuem animī nātūram intus sēnsumque lacessunt.
(733)  Centaurōs itaque et Scyllārum membra vidēmus
(734)  Cerbereāsque canum faciēs simulācraque eōrum
(735)  quōrum morte obitā tellūs amplectitur ossa;
(736)  omne genus quoniam passim simulācra feruntur,
(737)  partim sponte suā quae fīunt āere in ipsō,
(738)  partim quae variīs ab rēbus cumque recēdunt
(739)  et quae cōnfīunt ex hōrum facta figūrīs.
(740)  nam certē ex vīvō Centaurī nōn fit imāgō,
(741)  nūlla fuit quoniam tālis nātūra animāta;
(742)  vērum ubi equī atque hominis cāsū convēnit imāgō,
(743)  haerēscit facile extemplō, quod dīximus ante,
(744)  propter subtīlem nātūram et tenuia texta.
(745)  cētera dē genere hōc eādem ratiōne creantur.
(746)  quae cum mōbiliter summā levitāte feruntur,
(747)  ut prius ostendī, facile ūnō commovet ictū
(748)  quaelibet ūna animum nōbīs subtīlis imāgō;
(749)  tenuis enim mēns est et mīrē mōbilis ipsa.
(750)  haec fierī ut memorō, facile hinc cognōscere possīs.
(751)  quātinus hoc simile est illī, quod mente vidēmus
(752)  atque oculīs, similī fierī ratiōne necesse est.
(753)  Nunc igitur docuī quoniam mē forte leōnem
(754)  cernere per simulācra, oculōs quaecumque lacessunt,
(755)  scīre licet mentem similī ratiōne movērī
(756)  per simulācra leōnum et cētera quae videt aequē
(757)  nec minus atque oculī, nisi quod mage tenuia cernit.
(758)  nec ratiōne aliā, cum somnus membra profūdit,
(759)  mēns animī vigilat, nisi quod simulācra lacessunt
(760)  haec eadem nostrōs animōs quae cum vigilāmus,
(761)  usque adeō, certē ut videāmur cernere eum quem
(762)  rellictā vītā jam mors et terra potīta est.
(763)  hoc ideō fierī cōgit nātūra, quod omnēs
(764)  corporis offectī sēnsūs per membra quiēscunt
(765)  nec possunt falsum vērīs convincere rēbus.
(766)  praetereā meminisse jacet languetque sopōre,
(767)  nec dissentit eum mortis lētīque potītum
(768)  jam prīdem, quem mēns vīvum sē cernere crēdit.
(769)  quod super est, nōn est mīrum simulācra movērī
(770)  bracchiaque in numerum jactāre et cētera membra;
(771)  nam fit ut in somnīs facere hoc videātur imāgō.
(772)  quippe, ubi prīma perīt aliōque est altera nāta
(773)  inde statū, prior hic gestum mūtāsse vidētur.
(774)  scīlicet id fierī celerī ratiōne putandum est:
(775)  tanta est mōbilitās et rērum cōpia tanta
(776)  tantaque sēnsibilī quōvīs est tempore in ūnō
(777)  cōpia particulārum, ut possit suppeditāre.
(778)  Multaque in hīs rēbus quaeruntur multaque nōbīs
(779)  clārandum est, plānē sī rēs expōnere avēmus.
(780)  quaeritur in prīmīs quārē, quod cuique libīdō
(781)  vēnerit, extemplō mēns cōgitet ejus id ipsum.
(782)  anne voluntātem nostram simulācra tuentur
(783)  et simul ac volumus nōbīs occurrit imāgō,
(784)  sī mare, sī terram cordī est, sī dēnique caelum?
(785)  conventūs hominum, pompam, convīvia, pugnās,
(786)  omnia sub verbōne creat nātūra paratque?
(787)  cum praesertim aliīs eādem in regiōne locōque
(788)  longē dissimilīs animus rēs cōgitet omnīs.
(789)  quid porrō, in numerum prōcēdere cum simulācra
(790)  cernimus in somnīs et mollia membra movēre,
(791)  mollia mōbiliter cum alternīs bracchia mittunt
(792)  et repetunt oculīs gestum pede convenientī?
(793)  scīlicet arte madent simulācra et docta vagantur,
(794)  nocturnō facere ut possint in tempore lūdōs.
(795)  an magis illud erit vērum? quia tempore in ūnō,
(796)  cum sentīmus, id est cum vōx ēmittitur ūna,
(797)  tempora multa latent, ratiō quae comperit esse,
(798)  proptereā fit utī quōvīs in tempore quaeque
(799)  praestō sint simulācra locīs in quīsque parāta.
(800)  tanta est mōbilitās et rērum cōpia tanta.
(801)  hōc ubi prīma perīt aliōque est altera nāta
(802)  inde statū, prior hic gestum mūtāsse vidētur.
(803)  et quia tenuia sunt, nisi quae contendit, acūtē
(804)  cernere nōn potis est animus; proinde omnia quae sunt
(805)  praetereā pereunt, nisi quae ex sēsē ipse parāvit.
(806)  ipse parat sēsē porrō spēratque futūrum
(807)  ut videat quod cōnsequitur rem quamque: fit ergō.
(808)  nōnne vidēs oculōs etiam, cum tenuia quae sunt
(809)  cernere coepērunt, contendere sē atque parāre,
(810)  nec sine eō fierī posse ut cernāmus acūtē?
(811)  et tamen in rēbus quoque apertīs nōscere possīs,
(812)  sī nōn advertās animum, proinde esse quasi omnī
(813)  tempore sēmōtum fuerit longēque remōtum.
(814)  cūr igitur mīrum est, animus sī cētera perdit
(815)  praeter quam quibus est in rēbus dēditus ipse?
(816)  deinde adopīnāmur dē signīs maxima parvīs
(817)  ac nōs in fraudem induimus frūstrāminis ipsī.
(818)  Fit quoque ut interdum nōn suppeditētur imāgō
(819)  ejusdem generis, sed fēmina quae fuit ante,
(820)  in manibus vir utī factus videātur adesse,
(821)  aut alia ex aliā faciēs aetāsque sequātur.
(822)  quod nē mīrēmur sopor atque oblīvia cūrant.
(823)  Illud in hīs rēbus vitium vehementer inesse
(824)  effugere errōrem vītāreque praemetuenter,
(825)  lūmina nē faciās oculōrum clāra creāta,
(826)  prōspicere ut possīmus, et ut prōferre queāmus
(827)  prōcērōs passūs, ideō fastīgia posse
(828)  sūrārum ac feminum pedibus fundāta plicārī,
(829)  bracchia tum porrō validīs ex apta lacertīs
(830)  esse manūsque datās utrāque ex parte ministrās,
(831)  ut facere ad vītam possēmus quae foret ūsus.
(832)  cētera dē genere hōc inter quaecumque pretantur,
(833)  omnia perversā praepostera sunt ratiōne,
(834)  nīl ideō quoniam nātum est in corpore ut ūtī
(835)  possēmus, sed quod nātum est id prōcreat ūsum.
(836)  nec fuit ante vidēre oculōrum lūmina nāta,
(837)  nec dictīs ōrāre prius quam lingua creāta est,
(838)  sed potius longē linguae praecessit orīgō
(839)  sermōnem multōque creātae sunt prius aurēs
(840)  quam sonus est audītus, et omnia dēnique membra
(841)  ante fuēre, ut opīnor, eōrum quam foret ūsus;
(842)  haud igitur potuēre ūtendī crēscere causā.
(843)  at contrā cōnferre manū certāmina pugnae
(844)  et lacerāre artūs foedāreque membra cruōre
(845)  ante fuit multō quam lūcida tēla volārent,
(846)  et volnus vītāre prius nātūra coēgit
(847)  quam daret objectum parmāī laeva per artem.
(848)  scīlicet et fessum corpus mandāre quiētī
(849)  multō antīquius est quam lēctī mollia strāta,
(850)  et sēdāre sitim prius est quam pōcula nātum.
(851)  haec igitur possunt ūtendī cognita causā
(852)  crēdier, ex ūsū quae sunt vītāque reperta.
(853)  illa quidem seorsum sunt omnia, quae prius ipsa
(854)  nāta dedēre suae post nōtitiam ūtilitātis.
(855)  quō genere in prīmīs sēnsūs et membra vidēmus;
(856)  quārē etiam atque etiam procul est ut crēdere possīs
(857)  ūtilitātis ob officium potuisse creārī.
(858)  Illud item nōn est mīrandum, corporis ipsa
(859)  quod nātūra cibum quaerit cujusque animantis.
(860)  quippe etenim fluere atque recēdere corpora rēbus
(861)  multa modīs multīs docuī, sed plūrima dēbent
(862)  ex animālibus; quae quia sunt exercita mōtū,
(863)  multa per ōs exhālantur, cum languida anhēlant,
(864)  multaque per sūdōrem ex altō pressa feruntur.
(865)  hīs igitur rēbus rārēscit corpus et omnis
(866)  subruitur nātūra, dolor quam cōnsequitur rem.
(867)  proptereā capitur cibus, ut suffulciat artūs
(868)  et recreet vīrēs inter datus, atque patentem
(869)  per membra ac vēnās ut amōrem optūret edendī.
(870)  ūmor item discēdit in omnia quae loca cumque
(871)  poscunt ūmōrem; glomerātaque multa vapōris
(872)  corpora, quae stomachō praebent incendia nostrō,
(873)  dissipat adveniēns liquor ac restinguit ut ignem,
(874)  ūrere nē possit calor amplius āridus artūs.
(875)  sīc igitur tibi anhēla sitis dē corpore nostrō
(876)  abluitur, sīc explētur jējūna cupīdō.
(877)  Nunc quī fīat utī passūs prōferre queāmus,
(878)  cum volumus, quārēque datum sit membra movēre
(879)  et quae rēs tantum hoc oneris prōtrūdere nostrī
(880)  corporis īnsuerit, dīcam: tū percipe dicta.
(881)  dīcō animō nostrō prīmum simulācra meandī
(882)  accidere atque animum pulsāre, ut dīximus ante.
(883)  inde voluntās fit; neque enim facere incipit ūllam
(884)  rem quisquam, quam mēns prōvīdit quid velit ante.
(885)  id quod prōvidet, illīus reī cōnstat imāgō,
(886)  ergō animus cum sēsē ita commovet ut velit īre
(887)  inque gredī, ferit extemplō quae in corpore tōtō
(888)  per membra atque artūs animāī dissita vīs est;
(889)  et facile est factū, quoniam conjūncta tenētur.
(890)  inde ea prōporrō corpus ferit, atque ita tōta
(891)  paulātim mōlēs prōtrūditur atque movētur.
(892)  praetereā tum rārēscit quoque corpus et āēr,
(893)  scīlicet ut dēbet quī semper mōbilis extat,
(894)  per patefacta venit penetratque forāmina largus,
(895)  et dispargitur ad partīs ita quāsque minūtās
(896)  corporis. hīc igitur rēbus fit utrimque duābus,
(897)  corpus ut ac nāvis vēlīs ventōque ferātur.
(898)  nec tamen illud in hīs rēbus mīrābile cōnstat,
(899)  tantula quod tantum corpus corpuscula possunt
(900)  contorquēre et onus tōtum convertere nostrum;
(901)  quippe etenim ventus subtīlī corpore tenuis
(902)  trūdit agēns magnam magnō mōlīmine nāvem
(903)  et manus ūna regit quantō vīs impete euntem
(904)  atque gubernāclum contorquet quō libet ūnum,
(905)  multaque per trocleās et tympana pondere magnō
(906)  commovet atque levī sustollit māchina nīsū.
(907)  Nunc quibus ille modīs somnus per membra quiētem
(908)  inriget atque animī cūrās ē pectore solvat,
(909)  suāvidicīs potius cum multīs versibus ēdam,
(910)  parvus ut est cycnī melior canor, ille gruum quam
(911)  clāmor in aetheriīs dispersus nūbibus austrī.
(912)  tū mihi dā tenuīs aurīs animumque sagācem,
(913)  nē fierī negitēs quae dīcam posse retrōque
(914)  vēra repulsantī discēdās pectore dicta,
(915)  tūtemet in culpā cum sīs neque cernere possīs.
(916)  Prīncipiō somnus fit ubi est distracta per artūs
(917)  vīs animae partimque forās ējecta recessit
(918)  et partim contrūsa magis concessit in altum;
(919)  dissolvuntur enim tum dēmum membra fluuntque.
(920)  nam dubium nōn est, animāī quīn operā sit
(921)  sēnsus hic in nōbīs, quem cum sopor inpedit esse,
(922)  tum nōbīs animam perturbātam esse putandum est
(923)  ējectamque forās, nōn omnem; namque jacēret
(924)  aeternō corpus perfūsum frīgore lētī.
(925)  quippe ubi nūlla latēns animāī pars remanēret
(926)  in membrīs, cinere ut multā latet obrutus ignis,
(927)  unde recōnflārī sēnsus per membra repente
(928)  possit, ut ex ignī caecō cōnsurgere flamma?
(929)  Sed quibus haec rēbus novitās cōnfīat et unde
(930)  perturbārī anima et corpus languēscere possit,
(931)  expediam: tū fac nē ventīs verba profundam.
(932)  Prīncipiō externā corpus dē parte necessum est,
(933)  āeriīs quoniam vīcīnum tangitur aurīs,
(934)  tundier atque ejus crēbrō pulsārier ictū,
(935)  proptereāque ferē rēs omnēs aut coriō sunt
(936)  aut etiam conchīs aut callō aut cortice tēctae.
(937)  interiōrem etiam partem spīrantibus āēr
(938)  verberat hic īdem, cum dūcitur atque reflātur.
(939)  quārē utrimque secus cum corpus vāpulet et cum
(940)  perveniant plāgae per parva forāmina nōbīs
(941)  corporis ad prīmās partīs elementaque prīma,
(942)  fit quasi paulātim nōbīs per membra ruīna.
(943)  conturbantur enim positūrae prīncipiōrum
(944)  corporis atque animī. fit utī pars inde animāī
(945)  ēliciātur et intrōrsum pars abdita cēdat,
(946)  pars etiam distracta per artūs nōn queat esse
(947)  conjūncta inter sē neque mōtū mūtua fungī;
(948)  inter enim saepit coetūs nātūra viāsque.
(949)  ergō sēnsus abit mūtātīs mōtibus altē.
(950)  et quoniam nōn est quasi quod suffulciat artūs,
(951)  dēbile fit corpus languēscuntque omnia membra,
(952)  bracchia palpebraeque cadunt poplitēsque cubantī
(953)  saepe tamen summittuntur vīrīsque resolvunt.
(954)  Deinde cibum sequitur somnus, quia, quae facit āēr,
(955)  haec eadem cibus, in vēnās dum dīditur omnīs,
(956)  efficit. et multō sopor ille gravissimus exstat,
(957)  quem satur aut lassus capiās, quia plūrima tum sē
(958)  corpora conturbant magnō contūsa labōre.
(959)  fit ratiōne eādem conjectus parte animāī
(960)  altior atque forās ējectus largior ejus,
(961)  et dīvīsior inter sē ac distractior intus.
(962)  Et quō quisque ferē studiō dēvīnctus adhaeret
(963)  aut quibus in rēbus multum sumus ante morātī
(964)  atque in eā ratiōne fuit contenta magis mēns,
(965)  in somnīs eadem plērumque vidēmur obīre:
(966)  causidicī causās agere et compōnere lēgēs,
(967)  induperātōrēs pugnāre ac proelia obīre,
(968)  nautae contractum cum ventīs dēgere bellum,
(969)  nōs agere hoc autem et nātūram quaerere rērum
(970)  semper et inventam patriīs expōnere chartīs.
(971)  cētera sīc studia atque artēs plērumque videntur
(972)  in somnīs animōs hominum frūstrāta tenēre.
(973)  et quīcumque diēs multōs ex ōrdine lūdīs
(974)  adsiduās dederunt operās, plērumque vidēmus,
(975)  cum jam dēstiterunt ea sēnsibus ūsūrpāre,
(976)  rēlicuās tamen esse viās in mente patentīs,
(977)  quā possint eadem rērum simulācra venīre;
(978)  per multōs itaque illa diēs eadem obversantur
(979)  ante oculōs, etiam vigilantēs ut videantur
(980)  cernere saltantīs et mollia membra moventīs
(981)  et citharae liquidum carmen chordāsque loquentīs
(982)  auribus accipere et cōnsessum cernere eundem
(983)  scēnāīque simul variōs splendēre decōrēs.
(984)  usque adeō magnī rēfert studium atque voluntās,
(985)  et quibus in rēbus cōnsuērint esse operātī
(986)  nōn hominēs sōlum sed vērō animālia cūncta.
(987)  quippe vidēbis equōs fortīs, cum membra jacēbunt,
(988)  in somnīs sūdāre tamen spīrāreque semper
(989)  et quasi dē palmā summās contendere vīrīs
(990)  aut quasi carceribus patefactīs velle volāre
(991)  vēnantumque canēs in mollī saepe quiētē
(992)  jactant crūra tamen subitō vōcīsque repente
(993)  mittunt et crēbrō reddūcunt nāribus aurās.
(994)  ut vestīgia sī teneant inventa ferārum,
(995)  expergēfactīque sequuntur inānia saepe
(996)  cervōrum simulācra, fugae quasi dēdita cernant,
(997)  dōnec discussīs redeant errōribus ad sē.
(998)  at cōnsuēta domī catulōrum blanda propāgō
(999)  discutere et corpus dē terrā corripere īnstant
(1000)  proinde quasi ignōtās faciēs atque ōra tuantur.
(1001)  et quō quaeque magis sunt aspera sēminiōrum,
(1002)  tam magis in somnīs eadem saevīre necessum est.
(1003)  at variae fugiunt volucrēs pinnīsque repente
(1004)  sollicitant dīvum nocturnō tempore lūcōs,
(1005)  accipitrēs somnō in lēnī sī proelia pugnās
(1006)  ēdere sunt persectantēs vīsaeque volantēs.
(1007)  porrō hominum mentēs, magnīs quae mōtibus ēdunt
(1008)  magna, itidem saepe in somnīs faciuntque geruntque,
(1009)  rēgēs expugnant, capiuntur, proelia miscent,
(1010)  tollunt clāmōrem, quasi sī jugulentur ibīdem.
(1011)  multī dēpugnant gemitūsque dolōribus ēdunt
(1012)  et quasi panthērae morsū saevīve leōnis
(1013)  mandantur, magnīs clāmōribus omnia complent.
(1014)  multī dē magnīs per somnum rēbus loquuntur
(1015)  indiciōque suī factī persaepe fuēre.
(1016)  multī mortem obeunt. multī, dē montibus altīs
(1017)  ut quasi praecipitent ad terram corpore tōtō,
(1018)  exterruntur et ex somnō quasi mentibus captī
(1019)  vix ad sē redeunt permōtī corporis aestū.
(1020)  flūmen item sitiēns aut fontem propter amoenum
(1021)  adsidet et tōtum prope faucibus occupat amnem.
(1022)  pūrī saepe lacum propter sī ac dōlia curta
(1023)  somnō dēvīnctī crēdunt sē extollere vestem,
(1024)  tōtius ūmōrem saccātum corporis fundunt,
(1025)  cum Babylōnica magnificō splendōre rigantur.
(1026)  tum quibus aetātis freta prīmitus īnsinuātur
(1027)  sēmen, ubi ipsa diēs membrīs mātūra creāvit,
(1028)  conveniunt simulācra forīs ē corpore quōque,
(1029)  nūntia praeclārī voltūs pulchrīque colōris,
(1030)  quī ciet inrītāns loca turgida sēmine multō,
(1031)  ut quasi trānsāctīs saepe omnibus rēbus profundant
(1032)  flūminis ingentīs flūctūs vestemque cruentent.
(1033)  Sollicitātur id in nōbīs, quod dīximus ante,
(1034)  sēmen, adulta aetās cum prīmum rōborat artūs.
(1035)  namque aliās aliud rēs commovet atque lacessit;
(1036)  ex homine hūmānum sēmen ciet ūna hominis vīs.
(1037)  quod simul atque suīs ējectum sēdibus exit,
(1038)  per membra atque artūs dēcēdit corpore tōtō,
(1039)  in loca conveniēns nervōrum certa cietque
(1040)  continuō partīs genitālīs corporis ipsās.
(1041)  inrītāta tument loca sēmine fitque voluntās
(1042)  ēicere id quō sē contendit dīra lubīdō,
(1043)  idque petit corpus, mēns unde est saucia amōre;
(1044)  namque omnēs plērumque cadunt in vulnus et illam
(1045)  ēmicat in partem sanguis, unde īcimur ictū,
(1046)  et sī comminus est, hostem ruber occupat ūmor.
(1047)  sīc igitur Veneris quī tēlīs accipit ictūs,
(1048)  sīve puer membrīs muliebribus hunc jaculātur
(1049)  seu mulier tōtō jactāns ē corpore amōrem,
(1050)  unde ferītur, eō tendit gestitque coīre
(1051)  et jacere ūmōrem in corpus dē corpore ductum;
(1052)  namque voluptātem praesāgit mūta cupīdō.
(1053)  Haec Venus est nōbīs; hinc autem est nōmen Amōris,
(1054)  hinc illaec prīmum Veneris dulcēdinis in cor
(1055)  stillāvit gutta et successit frīgida cūra;
(1056)  nam si abest quod ames, praestō simulācra tamen sunt
(1057)  illius et nōmen dulce obversātur ad aurīs.
(1058)  sed fugitāre decet simulācra et pābula amōris
(1059)  absterrēre sibi atque aliō convertere mentem
(1060)  et jacere ūmōrem conjectum in corpora quaeque
(1061)  nec retinēre semel conversum ūnīus amōre
(1062)  et servāre sibī cūram certumque dolōrem;
(1063)  ulcus enim vīvēscit et inveterāscit alendō
(1064)  inque diēs glīscit furor atque aerumna gravēscit,
(1065)  sī nōn prīma novīs conturbēs volnera plāgīs
(1066)  volgivagāque vagus Venere ante recentia cūrēs
(1067)  aut aliō possīs animī trādūcere mōtūs.
(1068)  Nec Veneris frūctū caret is quī vītat amōrem,
(1069)  sed potius quae sunt sine poenā commoda sūmit;
(1070)  nam certē pūra est sānīs magis inde voluptās
(1071)  quam miserīs; etenim potiundī tempore in ipsō
(1072)  fluctuat incertīs errōribus ārdor amantum
(1073)  nec cōnstat quid prīmum oculīs manibusque fruantur.
(1074)  quod petiēre, premunt artē faciuntque dolōrem
(1075)  corporis et dentēs inlīdunt saepe labellīs
(1076)  ōsculaque adfīgunt, quia nōn est pūra voluptās
(1077)  et stimulī subsunt, quī īnstīgant laedere id ipsum,
(1078)  quodcumque est, rabiēs unde illaec germina surgunt.
(1079)  sed leviter poenās frangit Venus inter amōrem
(1080)  blandaque refrēnat morsūs admixta voluptās.
(1081)  namque in eō spēs est, unde est ārdōris orīgō,
(1082)  restinguī quoque posse ab eōdem corpore flammam.
(1083)  quod fierī contrā tōtum nātūra repugnat;
(1084)  ūnaque rēs haec est, cujus quam plūrima habēmus,
(1085)  tam magis ārdēscit dīrā cuppēdine pectus.
(1086)  nam cibus atque ūmor membrīs adsūmitur intus;
(1087)  quae quoniam certās possunt obsīdere partīs,
(1088)  hōc facile explētur laticum frūgumque cupīdō.
(1089)  ex hominis vērō faciē pulchrōque colōre
(1090)  nīl datur in corpus praeter simulācra fruendum
(1091)  tenuia; quae ventō spēs rapta est saepe misella.
(1092)  ut bibere in somnīs sitiēns cum quaerit et ūmor
(1093)  nōn datur, ārdōrem quī membrīs stinguere possit,
(1094)  sed laticum simulācra petit frūstrāque labōrat
(1095)  in mediōque sitit torrentī flūmine pōtāns,
(1096)  sīc in amōre Venus simulācrīs lūdit amantīs,
(1097)  nec satiāre queunt spectandō corpora cōram
(1098)  nec manibus quicquam tenerīs abrādere membrīs
(1099)  possunt errantēs incertī corpore tōtō.
(1100)  dēnique cum membrīs conlātīs flōre fruuntur
(1101)  aetātis, jam cum praesāgit gaudia corpus
(1102)  atque in eōst Venus ut muliebria cōnserat arva,
(1103)  adfīgunt avidē corpus junguntque salīvās
(1104)  ōris et īnspīrant pressantēs dentibus ōra,
(1105)  nē quīquam, quoniam nihil inde abrādere possunt
(1106)  nec penetrāre et abīre in corpus corpore tōtō;
(1107)  nam facere interdum velle et certāre videntur.
(1108)  usque adeō cupidē in Veneris compāgibus haerent,
(1109)  membra voluptātis dum vī labefacta liquēscunt.
(1110)  tandem ubi sē ērūpit nervīs conjecta cupīdō,
(1111)  parva fit ārdōris violentī pausa parumper.
(1112)  inde redit rabiēs eadem et furor ille revīsit,
(1113)  cum sibi quod cupiant ipsī contingere quaerunt,
(1114)  nec reperīre malum id possunt quae māchina vincat.
(1115)  usque adeō incertī tābēscunt volnere caecō.
(1116)  Adde quod absūmunt vīrīs pereuntque labōre,
(1117)  adde quod alterius sub nūtū dēgitur aetās,
(1118)  languent officia atque aegrōtat fāma vacillāns.
(1119)  lābitur intereā rēs et Babylōnia fīunt
(1120)  unguenta et pulchra in pedibus Sicyōnia rīdent,
(1121)  scīlicet et grandēs viridī cum lūce zmaragdī
(1122)  aurō inclūduntur teriturque thalassina vestis
(1123)  adsiduē et Veneris sūdōrem exercita pōtat.
(1124)  et bene parta patrum fīunt anadēmata, mitrae,
(1125)  interdum in pallam atque Alidēnsia Cīaque vertunt.
(1126)  eximiā veste et vīctū convīvia, lūdī,
(1127)  pōcula crēbra, unguenta, corōnae, serta parantur,
(1128)  nē quīquam, quoniam mediō dē fonte lepōrum
(1129)  surgit amārī aliquid, quod in ipsīs flōribus angat,
(1130)  aut cum cōnscius ipse animus sē forte remordet
(1131)  dēsidiōsē agere aetātem lustrīsque perīre,
(1132)  aut quod in ambiguō verbum jaculāta relīquit,
(1133)  quod cupidō adfixum cordī vīvēscit ut ignis,
(1134)  aut nimium jactāre oculōs aliumve tuērī
(1135)  quod putat in voltūque videt vestīgia rīsūs.
(1136)  Atque in amōre mala haec propriō summēque secundō
(1137)  inveniuntur; in adversō vērō atque inopī sunt,
(1138)  prēndere quae possīs oculōrum lūmine opertō.
(1139)  innumerābilia; ut melius vigilāre sit ante,
(1140)  quā docuī ratiōne, cavēreque, nē inliciāris.
(1141)  nam vītāre, plagās in amōris nē jaciāmur,
(1142)  nōn ita difficile est quam captum rētibus ipsīs
(1143)  exīre et validōs Veneris perrumpere nōdōs.
(1144)  et tamen implicitus quoque possīs inque pedītūs
(1145)  effugere īnfēstum, nisi tūte tibi obvius obstēs
(1146)  et praetermittās animī vitia omnia prīmum
(1147)  aut quae corporis sunt ejus, quam praepetis ac vīs.
(1148)  nam faciunt hominēs plērumque cupīdine caecī
(1149)  et tribuunt ea quae nōn sunt hīs commoda vērē.
(1150)  multimodīs igitur prāvās turpisque vidēmus
(1151)  esse in dēliciīs summōque in honōre vigēre.
(1152)  atque aliōs aliī inrīdent Veneremque suādent
(1153)  ut plācent, quoniam foedō adflīctentur amōre,
(1154)  nec sua respiciunt miserī mala maxima saepe.
(1155)  nigra melīchrūs est, inmunda et fētida acosmos,
(1156)  caesia Palladium, nervōsa et lignea dorcas,
(1157)  parvula, pūmiliō, chariton mia, tōta merum sāl,
(1158)  magna atque inmānis cataplēxis plēnaque honōris.
(1159)  balba loquī nōn quit, traulizī, mūta pudēns est;
(1160)  at flagrāns, odiōsa, loquācula Lampadium fit.
(1161)  ischnon erōmeniōn tum fit, cum vīvere nōn quit
(1162)  prae maciē; rhadinē vērō est jam mortua tussī.
(1163)  at nimia et mammōsa Cerēs est ipsa ab Iacchō,
(1164)  sīmula Sīlēna ac Satura est, labeōsa philēma.
(1165)  cētera dē genere hōc longum est sī dīcere cōner.
(1166)  sed tamen estō jam quantōvīs ōris honōre,
(1167)  cui Veneris membrīs vīs omnibus exoriātur;
(1168)  nempe aliae quoque sunt; nempe hāc sine vīximus ante;
(1169)  nempe eadem facit et scīmus facere omnia turpī
(1170)  et miseram taetrīs sē suffit odōribus ipsa,
(1171)  quam famulae longē fugitant fūrtimque cachinnant.
(1172)  at lacrimāns exclūsus amātor līmina saepe
(1173)  flōribus et sertīs operit postīsque superbōs
(1174)  unguit amāracinō et foribus miser ōscula fīgit;
(1175)  quem sī jam ammissum venientem offenderit aura
(1176)  ūna modō, causās abeundī quaerat honestās
(1177)  et meditāta diū cadat altē sūmpta querella
(1178)  stultitiāque ibi sē damnet, tribuisse quod illī
(1179)  plūs videat quam mortālī concēdere pār est.
(1180)  nec Venerēs nostrās hoc fallit; quō magis ipsae
(1181)  omnia summō opere hōs vītae poscaenia cēlant,
(1182)  quōs retinēre volunt adstrictōsque esse in amōre,
(1183)  nē quīquam, quoniam tū animō tamen omnia possīs
(1184)  prōtrahere in lūcem atque omnīs inquīrere rīsūs
(1185)  et, sī bellō animō est et nōn odiōsa, vicissim
(1186)  praetermittere [et] hūmānīs concēdere rēbus.
(1187)  Nec mulier semper fictō suspīrat amōre,
(1188)  quae conplexa virī corpus cum corpore jungit
(1189)  et tenet adsūctīs ūmectāns ōscula labrīs;
(1190)  nam facit ex animō saepe et commūnia quaerēns
(1191)  gaudia sollicitat spatium dēcurrere amōris.
(1192)  nec ratiōne aliā volucrēs armenta feraeque
(1193)  et pecudēs et equae maribus subsīdere possent,
(1194)  sī nōn, ipsa quod illārum subat, ārdet abundāns
(1195)  nātūra et Venerem salientum laeta retractat.
(1196)  nōnne vidēs etiam quōs mūtua saepe voluptās
(1197)  vīnxit, ut in vinclīs commūnibus excrucientur,
(1198)  in triviīs cum saepe canēs discēdere aventīs
(1199)  dīvorsī cupidē summīs ex vīribus tendunt,
(1200)  cum intereā validīs Veneris compāgibus haerent?
(1201)  quod facerent numquam, nisi mūtua gaudia nōssent,
(1202)  quae jacere in fraudem possent vīnctōsque tenēre.
(1203)  quārē etiam atque etiam, ut dīcō, est commūnis voluptās.
(1204)  Et commiscendō quom sēmine forte virīlem
(1205)  fēmina vim vīcit subitā vī corripuitque,
(1206)  tum similēs mātrum māternō sēmine fīunt,
(1207)  ut patribus patriō. sed quōs utriusque figūrae
(1208)  esse vidēs, juxtim miscentēs vulta parentum,
(1209)  corpore dē patriō et māternō sanguine crēscunt,
(1210)  sēmina cum Veneris stimulīs excīta per artūs
(1211)  obvia cōnflīxit cōnspīrāns mūtuus ārdor,
(1212)  et neque utrum superāvit eōrum nec superātum est.
(1213)  fit quoque ut interdum similēs existere avōrum
(1214)  possint et referant proavōrum saepe figūrās,
(1215)  proptereā quia multa modīs prīmōrdia multīs
(1216)  mixta suō cēlant in corpore saepe parentis,
(1217)  quae patribus patrēs trādunt ā stirpe profecta.
(1218)  inde Venus variā prōdūcit sorte figūrās,
(1219)  majōrumque refert voltūs vōcēsque comāsque;
(1220)  quandoquidem nihilō magis haec [dē] sēmine certō
(1221)  fīunt quam faciēs et corpora membraque nōbīs.
(1222)  et muliebre oritur patriō dē sēmine saeclum
(1223)  māternōque marēs existunt corpore crētī;
(1224)  semper enim partus duplicī dē sēmine cōnstat,
(1225)  atque utrī simile est magis id quodcumque creātur,
(1226)  ejus habet plūs parte aequā; quod cernere possīs,
(1227)  sīve virum subolēs sīve est muliebris orīgō.
(1228)  Nec dīvīna satum genitālem nūmina cuiquam
(1229)  absterrent, pater ā gnātīs nē dulcibus umquam
(1230)  appellētur et ut sterilī Venere exigat aevum;
(1231)  quod plērumque putant et multō sanguine maestī
(1232)  cōnspergunt ārās adolentque altāria dōnīs,
(1233)  ut gravidās reddant uxōrēs sēmine largō;
(1234)  nē quīquam dīvom nūmen sortīsque fatīgant;
(1235)  nam sterilēs nimium crassō sunt sēmine partim,
(1236)  et liquidō praeter jūstum tenuīque vicissim.
(1237)  tēnve locīs quia nōn potis est adfīgere adhaesum,
(1238)  līquitur extemplō et revocātum cēdit abortū.
(1239)  crassius hinc porrō quoniam concrētius aequō
(1240)  mittitur, aut nōn tam prōlixō prōvolat ictū
(1241)  aut penetrāre locōs aequē nequit aut penetrātum
(1242)  aegrē admiscētur muliebrī sēmine sēmen.
(1243)  nam multum harmoniae Veneris differre videntur.
(1244)  atque aliās aliī complent magis ex aliīsque
(1245)  succipiunt aliae pondus magis inque gravēscunt.
(1246)  et multae sterilēs Hymenaeīs ante fuērunt
(1247)  plūribus et nactae post sunt tamen unde puellōs
(1248)  suscipere et partū possent dītēscere dulcī.
(1249)  et quibus ante domī fēcundae saepe nequīssent
(1250)  uxōris parere, inventa est illīs quoque compār
(1251)  nātūra, ut possent gnātīs mūnīre senectam.
(1252)  usque adeō magnī rēfert, ut sēmina possint
(1253)  sēminibus commiscērī genitāliter apta
(1254)  crassaque conveniant liquidīs et līquida crassīs.
(1255)  atque in eō rēfert quō vīctū vīta colātur;
(1256)  namque aliīs rēbus concrēscunt sēmina membrīs
(1257)  atque aliīs extenvantur tābentque vicissim.
(1258)  et quibus ipsa modīs tractētur blanda voluptās.
(1259)  id quoque permagnī rēfert; nam mōre ferārum
(1260)  quadrupedumque magis rītū plērumque putantur
(1261)  concipere uxōrēs, quia sīc loca sūmere possunt
(1262)  pectoribus positīs sublātīs sēmina lumbīs.
(1263)  nec mollēs opus sunt mōtūs uxōribus hīlum.
(1264)  nam mulier prohibet sē concipere atque repugnat,
(1265)  clūnibus ipsa virī Venerem sī laeta retractat
(1266)  atque exossātō ciet omnī pectore flūctūs;
(1267)  ēicit enim sulcum rēctā regiōne viāque
(1268)  vōmeris atque locīs āvertit sēminis ictum.
(1269)  idque suā causā cōnsuērunt scorta movērī,
(1270)  nē complērentur crēbrō gravidaeque jacērent,
(1271)  et simul ipsa virīs Venus ut concinnior esset;
(1272)  conjugibus quod nīl nostrīs opus esse vidētur.
(1273)  Nec dīvīnitus interdum Venerisque sagittīs
(1274)  dēteriōre fit ut fōrmā muliercula amētur;
(1275)  nam facit ipsa suīs interdum fēmina factīs
(1276)  mōrigerīsque modīs et mundē corpore cultō,
(1277)  ut facile īnsuēscat sēcum [tē] dēgere vītam.
(1278)  quod super est, cōnsuētūdō concinnat amōrem;
(1279)  nam leviter quamvīs quod crēbrō tunditur ictū,
(1280)  vincitur in longō spatiō tamen atque labāscit.
(1281)  nōnne vidēs etiam guttās in saxa cadentīs
(1282)  ūmōris longō in spatiō pertundere saxa?
