(1x) === Prologos ===
(1)  Λυσιστράτη: ἀλλʼ εἴ τις ἐς Βακχεῖον αὐτὰς ἐκάλεσεν,
(2)  Λυσιστράτη: ἢ ʼς Πανὸς ἢ ʼπὶ Κωλιάδʼ ἢ ʼς Γενετυλλίδος,
(3)  Λυσιστράτη: οὐδʼ ἂν διελθεῖν ἦν ἂν ὑπὸ τῶν τυμπάνων.
(4)  Λυσιστράτη: νῦν δʼ οὐδεμία πάρεστιν ἐνταυθοῖ γυνή·
(5)  Λυσιστράτη: πλὴν ἥ γʼ ἐμὴ κωμῆτις ἥδʼ ἐξέρχεται.
(6)  Λυσιστράτη: χαῖρʼ ὦ Καλονίκη.
(6b)  Καλονίκη: καὶ σύ γʼ ὦ Λυσιστράτη.
(7)  Καλονίκη: τί συντετάραξαι; μὴ σκυθρώπαζʼ ὦ τέκνον.
(8)  Καλονίκη: οὐ γὰρ πρέπει σοι τοξοποιεῖν τὰς ὀφρῦς.
(9)  Λυσιστράτη: ἀλλʼ ὦ Καλονίκη κάομαι τὴν καρδίαν,
(10)  Λυσιστράτη: καὶ πόλλʼ ὑπὲρ ἡμῶν τῶν γυναικῶν ἄχθομαι,
(11)  Λυσιστράτη: ὁτιὴ παρὰ μὲν τοῖς ἀνδράσιν νενομίσμεθα
(12)  Λυσιστράτη: εἶναι πανοῦργοι—
(12b)  Καλονίκη: καὶ γάρ ἐσμεν νὴ Δία.
(13)  Λυσιστράτη: εἰρημένον δʼ αὐταῖς ἀπαντᾶν ἐνθάδε
(14)  Λυσιστράτη: βουλευσομέναισιν οὐ περὶ φαύλου πράγματος,
(15)  Λυσιστράτη: εὕδουσι κοὐχ ἥκουσιν.
(15b)  Καλονίκη: ἀλλʼ ὦ φιλτάτη
(16)  Καλονίκη: ἥξουσι· χαλεπή τοι γυναικῶν ἔξοδος.
(17)  Καλονίκη: ἡ μὲν γὰρ ἡμῶν περὶ τὸν ἄνδρʼ ἐκύπτασεν,
(18)  Καλονίκη: ἡ δʼ οἰκέτην ἤγειρεν, ἡ δὲ παιδίον
(19)  Καλονίκη: κατέκλινεν, ἡ δʼ ἔλουσεν, ἡ δʼ ἐψώμισεν.
(20)  Λυσιστράτη: ἀλλʼ ἕτερά τἄρʼ ἦν τῶνδε προὐργιαίτερα
(21)  Λυσιστράτη: αὐταῖς.
(21b)  Καλονίκη: τί δʼ ἐστὶν ὦ φίλη Λυσιστράτη,
(22)  Καλονίκη: ἐφʼ ὅ τι ποθʼ ἡμᾶς τὰς γυναῖκας συγκαλεῖς;
(23)  Καλονίκη: τί τὸ πρᾶγμα; πηλίκον τι;
(23b)  Λυσιστράτη: μέγα.
(23c)  Καλονίκη: μῶν καὶ παχύ;
(24)  Λυσιστράτη: καὶ νὴ Δία παχύ.
(24b)  Καλονίκη: κᾆτα πῶς οὐχ ἥκομεν;
(25)  Λυσιστράτη: οὐχ οὗτος ὁ τρόπος· ταχὺ γὰρ ἂν ξυνήλθομεν.
(26)  Λυσιστράτη: ἀλλʼ ἔστιν ὑπʼ ἐμοῦ πρᾶγμʼ ἀνεζητημένον
(27)  Λυσιστράτη: πολλαῖσί τʼ ἀγρυπνίαισιν ἐρριπτασμένον.
(28)  Καλονίκη: ἦ πού τι λεπτόν ἐστι τοὐρριπτασμένον.
(29)  Λυσιστράτη: οὕτω γε λεπτὸν ὥσθʼ ὅλης τῆς Ἑλλάδος
(30)  Λυσιστράτη: ἐν ταῖς γυναιξίν ἐστιν ἡ σωτηρία.
(31)  Καλονίκη: ἐν ταῖς γυναιξίν; ἐπʼ ὀλίγου γʼ ὠχεῖτʼ ἄρα.
(32)  Λυσιστράτη: ὡς ἔστʼ ἐν ἡμῖν τῆς πόλεως τὰ πράγματα,
(33)  Λυσιστράτη: ἢ μηκέτʼ εἶναι μήτε Πελοποννησίους—
(34)  Καλονίκη: βέλτιστα τοίνυν μηκέτʼ εἶναι νὴ Δία.
(35)  Λυσιστράτη: Βοιωτίους τε πάντας ἐξολωλέναι.
(36)  Καλονίκη: μὴ δῆτα πάντας γʼ, ἀλλʼ ἄφελε τὰς ἐγχέλεις.
(37)  Λυσιστράτη: περὶ τῶν Ἀθηνῶν δʼ οὐκ ἐπιγλωττήσομαι
(38)  Λυσιστράτη: τοιοῦτον οὐδέν· ἀλλʼ ὑπονόησον σύ μοι.
(39)  Λυσιστράτη: ἢν δὲ ξυνέλθωσʼ αἱ γυναῖκες ἐνθάδε
(40)  Λυσιστράτη: αἵ τʼ ἐκ Βοιωτῶν αἵ τε Πελοποννησίων
(41)  Λυσιστράτη: ἡμεῖς τε, κοινῇ σώσομεν τὴν Ἑλλάδα.
(42)  Καλονίκη: τί δʼ ἂν γυναῖκες φρόνιμον ἐργασαίατο
(43)  Καλονίκη: ἢ λαμπρόν, αἳ καθήμεθʼ ἐξηνθισμέναι,
(44)  Καλονίκη: κροκωτοφοροῦσαι καὶ κεκαλλωπισμέναι
(45)  Καλονίκη: καὶ Κιμμερίκʼ ὀρθοστάδια καὶ περιβαρίδας;
(46)  Λυσιστράτη: ταῦτʼ αὐτὰ γάρ τοι κἄσθʼ ἃ σώσειν προσδοκῶ,
(47)  Λυσιστράτη: τὰ κροκωτίδια καὶ τὰ μύρα χαἰ περιβαρίδες
(48)  Λυσιστράτη: χἤγχουσα καὶ τὰ διαφανῆ χιτώνια.
(49)  Καλονίκη: τίνα δὴ τρόπον ποθʼ;
(49b)  Λυσιστράτη: ὥστε τῶν νῦν μηδένα
(50)  Λυσιστράτη: ἀνδρῶν ἐπʼ ἀλλήλοισιν ἄρεσθαι δόρυ—
(51)  Καλονίκη: κροκωτὸν ἄρα νὴ τὼ θεὼ ʼγὼ βάψομαι.
(52)  Λυσιστράτη: μηδʼ ἀσπίδα λαβεῖν—
(52b)  Καλονίκη: Κιμμερικὸν ἐνδύσομαι.
(53)  Λυσιστράτη: μηδὲ ξιφίδιον.
(53b)  Καλονίκη: κτήσομαι περιβαρίδας.
(54)  Λυσιστράτη: ἆρʼ οὐ παρεῖναι τὰς γυναῖκας δῆτʼ ἐχρῆν;
(55)  Καλονίκη: οὐ γὰρ μὰ Δίʼ ἀλλὰ πετομένας ἥκειν πάλαι.
(56)  Λυσιστράτη: ἀλλʼ ὦ μέλʼ ὄψει τοι σφόδρʼ αὐτὰς Ἀττικάς,
(57)  Λυσιστράτη: ἅπαντα δρώσας τοῦ δέοντος ὕστερον.
(58)  Λυσιστράτη: ἀλλʼ οὐδὲ Παράλων οὐδεμία γυνὴ πάρα,
(59)  Λυσιστράτη: οὐδʼ ἐκ Σαλαμῖνος.
(59b)  Καλονίκη: ἀλλʼ ἐκεῖναί γʼ οἶδʼ ὅτι
(60)  Καλονίκη: ἐπὶ τῶν κελήτων διαβεβήκασʼ ὄρθριαι.
(61)  Λυσιστράτη: οὐδʼ ἃς προσεδόκων κἀλογιζόμην ἐγὼ
(62)  Λυσιστράτη: πρώτας παρέσεσθαι δεῦρο τὰς Ἀχαρνέων
(63)  Λυσιστράτη: γυναῖκας, οὐχ ἥκουσιν.
(63b)  Καλονίκη: ἡ γοῦν Θεογένους
(64)  Καλονίκη: ὡς δεῦρʼ ἰοῦσα θοὐκάταιον ἤρετο.
(65)  Καλονίκη: ἀτὰρ αἵδε καὶ δή σοι προσέρχονταί τινες.
(66)  Καλονίκη: αἱδί θʼ ἕτεραι χωροῦσί τινες. ἰοὺ ἰού,
(67)  Καλονίκη: πόθεν εἰσίν;
(67b)  Λυσιστράτη: Ἀναγυρουντόθεν.
(67c)  Καλονίκη: νὴ τὸν Δία·
(68)  Καλονίκη: ὁ γοῦν ἀνάγυρός μοι κεκινῆσθαι δοκεῖ.
(69)  Μυρρίνη: μῶν ὕστεραι πάρεσμεν ὦ Λυσιστράτη;
(70)  Μυρρίνη: τί φῄς; τί σιγᾷς;
(70b)  Λυσιστράτη: οὔ σʼ ἐπαινῶ Μυρρίνη
(71)  Λυσιστράτη: ἥκουσαν ἄρτι περὶ τοιούτου πράγματος.
(72)  Μυρρίνη: μόλις γὰρ ηὗρον ἐν σκότῳ τὸ ζώνιον.
(73)  Μυρρίνη: ἀλλʼ εἴ τι πάνυ δεῖ, ταῖς παρούσαισιν λέγε.
(74)  Λυσιστράτη: μὰ Δίʼ ἀλλʼ ἐπαναμείνωμεν ὀλίγου γʼ οὕνεκα
(75)  Λυσιστράτη: τάς τʼ ἐκ Βοιωτῶν τάς τε Πελοποννησίων
(76)  Λυσιστράτη: γυναῖκας ἐλθεῖν.
(76b)  Μυρρίνη: πολὺ σὺ κάλλιον λέγεις.
(77)  Μυρρίνη: ἡδὶ δὲ καὶ δὴ Λαμπιτὼ προσέρχεται.
(78)  Λυσιστράτη: ὦ φιλτάτη Λάκαινα χαῖρε Λαμπιτοῖ.
(79)  Λυσιστράτη: οἷον τὸ κάλλος γλυκυτάτη σου φαίνεται.
(80)  Λυσιστράτη: ὡς δʼ εὐχροεῖς, ὡς δὲ σφριγᾷ τὸ σῶμά σου.
(81)  Λυσιστράτη: κἂν ταῦρον ἄγχοις.
(81b)  Λαμπιτώ: μάλα γʼ οἰῶ ναὶ τὼ σιώ·
(82)  Λαμπιτώ: γυμνάδδομαι γὰρ καὶ ποτὶ πυγὰν ἅλλομαι.
(83)  Καλονίκη: ὡς δὴ καλὸν τὸ χρῆμα τιτθίων ἔχεις.
(84)  Λαμπιτώ: ᾇπερ ἱερεῖόν τοί μʼ ὑποψαλάσσετε.
(85)  Λυσιστράτη: ἡδὶ δὲ ποδαπή ʼσθʼ ἡ νεᾶνις ἡτέρα;
(86)  Λαμπιτώ: πρέσβειρά τοι ναὶ τὼ σιὼ Βοιωτία
(87)  Λαμπιτώ: ἵκει ποθʼ ὑμέ.
(87b)  Μυρρίνη: νὴ μὰ Δία Βοιωτία,
(88)  Μυρρίνη: καλόν γʼ ἔχουσα τὸ πεδίον.
(88b)  Καλονίκη: καὶ νὴ Δία
(89)  Καλονίκη: κομψότατα τὴν βληχώ γε παρατετιλμένη.
(90)  Λυσιστράτη: τίς δʼ ἡτέρα παῖς;
(90b)  Λαμπιτώ: χαΐα ναὶ τὼ σιώ,
(91)  Λαμπιτώ: Κορινθία δʼ αὖ.
(91b)  Καλονίκη: χαΐα νὴ τὸν Δία
(92)  Καλονίκη: δήλη ʼστὶν οὖσα ταυταγὶ τἀντευθενί.
(93)  Λαμπιτώ: τίς δʼ αὖ ξυναλίαξε τόνδε τὸν στόλον
(94)  Λαμπιτώ: τὸν τᾶν γυναικῶν;
(94b)  Λυσιστράτη: ἥδʼ ἐγώ.
(94c)  Λαμπιτώ: μύσιδδέ τοι
(95)  Λαμπιτώ: ὅ τι λῇς ποθʼ ἁμέ.
(95b)  Καλονίκη: νὴ Δίʼ ὦ φίλη γύναι,
(96)  Καλονίκη: λέγε δῆτα τὸ σπουδαῖον ὅ τι τοῦτʼ ἐστί σοι.
(97)  Λυσιστράτη: λέγοιμʼ ἂν ἤδη. πρὶν λέγειν δʼ, ὑμᾶς τοδὶ
(98)  Λυσιστράτη: ἐπερήσομαί τι μικρόν.
(98b)  Καλονίκη: ὅ τι βούλει γε σύ.
(99)  Λυσιστράτη: τοὺς πατέρας οὐ ποθεῖτε τοὺς τῶν παιδίων
(100)  Λυσιστράτη: ἐπὶ στρατιᾶς ἀπόντας; εὖ γὰρ οἶδʼ ὅτι
(101)  Λυσιστράτη: πάσαισιν ὑμῖν ἐστιν ἀποδημῶν ἀνήρ.
(102)  Καλονίκη: ὁ γοῦν ἐμὸς ἀνὴρ πέντε μῆνας ὦ τάλαν
(103)  Καλονίκη: ἄπεστιν ἐπὶ Θρᾴκης φυλάττων Εὐκράτη.
(104)  Μυρρίνη: ὁ δʼ ἐμός γε τελέους ἑπτὰ μῆνας ἐν Πύλῳ.
(105)  Λαμπιτώ: ὁ δʼ ἐμός γα καἴ κʼ ἐκ τᾶς ταγᾶς ἔλσῃ ποκά,
(106)  Λαμπιτώ: πορπακισάμενος φροῦδος ἀμπτάμενος ἔβα.
(107)  Λυσιστράτη: ἀλλʼ οὐδὲ μοιχοῦ καταλέλειπται φεψάλυξ.
(108)  Λυσιστράτη: ἐξ οὗ γὰρ ἡμᾶς προὔδοσαν Μιλήσιοι,
(109)  Λυσιστράτη: οὐκ εἶδον οὐδʼ ὄλισβον ὀκτωδάκτυλον,
(110)  Λυσιστράτη: ὃς ἦν ἂν ἡμῖν σκυτίνη ʼπικουρία.
(111)  Λυσιστράτη: ἐθέλοιτʼ ἂν οὖν, εἰ μηχανὴν εὕροιμʼ ἐγώ,
(112)  Λυσιστράτη: μετʼ ἐμοῦ καταλῦσαι τὸν πόλεμον;
(112b)  Καλονίκη: νὴ τὼ θεώ·
(113)  Καλονίκη: ἔγωγʼ ἂν οὖν κἂν εἴ με χρείη τοὔγκυκλον
(114)  Καλονίκη: τουτὶ καταθεῖσαν ἐκπιεῖν αὐθημερόν.
(115)  Μυρρίνη: ἐγὼ δέ γʼ ἂν κἂν ὡσπερεὶ ψῆτταν δοκῶ
(116)  Μυρρίνη: δοῦναι ἂν ἐμαυτῆς παρατεμοῦσα θἤμισυ.
(117)  Λαμπιτώ: ἐγὼ δὲ καί κα ποττὸ Ταΰγετόν γʼ ἄνω
(118)  Λαμπιτώ: ἔλσοιμʼ ὅπᾳ μέλλοιμί γʼ εἰράναν ἰδεῖν.
(119)  Λυσιστράτη: λέγοιμʼ ἄν· οὐ δεῖ γὰρ κεκρύφθαι τὸν λόγον.
(120)  Λυσιστράτη: ἡμῖν γὰρ ὦ γυναῖκες, εἴπερ μέλλομεν
(121)  Λυσιστράτη: ἀναγκάσειν τοὺς ἄνδρας εἰρήνην ἄγειν,
(122)  Λυσιστράτη: ἀφεκτέʼ ἐστὶ—
(122b)  Καλονίκη: τοῦ; φράσον.
(122c)  Λυσιστράτη: ποιήσετʼ οὖν;
(123)  Καλονίκη: ποιήσομεν, κἂν ἀποθανεῖν ἡμᾶς δέῃ.
(124)  Λυσιστράτη: ἀφεκτέα τοίνυν ἐστὶν ἡμῖν τοῦ πέους.
(125)  Λυσιστράτη: τί μοι μεταστρέφεσθε; ποῖ βαδίζετε;
(126)  Λυσιστράτη: αὗται τί μοιμυᾶτε κἀνανεύετε;
(127)  Λυσιστράτη: τί χρὼς τέτραπται; τί δάκρυον κατείβεται;
(128)  Λυσιστράτη: ποιήσετʼ ἢ οὐ ποιήσετʼ; ἢ τί μέλλετε;
(129)  Καλονίκη: οὐκ ἂν ποιήσαιμʼ, ἀλλʼ ὁ πόλεμος ἑρπέτω.
(130)  Μυρρίνη: μὰ Δίʼ οὐδʼ ἐγὼ γάρ, ἀλλʼ ὁ πόλεμος ἑρπέτω.
(131)  Λυσιστράτη: ταυτὶ σὺ λέγεις ὦ ψῆττα; καὶ μὴν ἄρτι γε
(132)  Λυσιστράτη: ἔφησθα σαυτῆς κἂν παρατεμεῖν θἤμισυ.
(133)  Καλονίκη: ἄλλʼ ἄλλʼ ὅ τι βούλει· κἄν με χρῇ διὰ τοῦ πυρὸς
(134)  Καλονίκη: ἐθέλω βαδίζειν· τοῦτο μᾶλλον τοῦ πέους.
(135)  Καλονίκη: οὐδὲν γὰρ οἷον ὦ φίλη Λυσιστράτη.
(136)  Λυσιστράτη: τί δαὶ σύ;
(136b)  Ἄλλη: κἀγὼ βούλομαι διὰ τοῦ πυρός.
(137)  Λυσιστράτη: ὦ παγκατάπυγον θἠμέτερον ἅπαν γένος,
(138)  Λυσιστράτη: οὐκ ἐτὸς ἀφʼ ἡμῶν εἰσιν αἱ τραγῳδίαι.
(139)  Λυσιστράτη: οὐδὲν γάρ ἐσμεν πλὴν Ποσειδῶν καὶ σκάφη.
(140)  Λυσιστράτη: ἀλλʼ ὦ φίλη Λάκαινα, σὺ γὰρ ἐὰν γένῃ
(141)  Λυσιστράτη: μόνη μετʼ ἐμοῦ, τὸ πρᾶγμʼ ἀνασωσαίμεσθʼ ἔτʼ ἄν,
(142)  Λυσιστράτη: ξυμψήφισαί μοι.
(142b)  Λαμπιτώ: χαλεπὰ μὲν ναὶ τὼ σιὼ
(143)  Λαμπιτώ: γυναῖκάς ἐσθʼ ὑπνῶν ἄνευ ψωλᾶς μόνας.
(144)  Λαμπιτώ: ὅμως γα μάν· δεῖ τᾶς γὰρ εἰράνας μάλʼ αὖ.
(145)  Λυσιστράτη: ὦ φιλτάτη σὺ καὶ μόνη τούτων γυνή.
(146)  Καλονίκη: εἰ δʼ ὡς μάλιστʼ ἀπεχοίμεθʼ οὗ σὺ δὴ λέγεις,
(147)  Καλονίκη: ὃ μὴ γένοιτο, μᾶλλον ἂν διὰ τουτογὶ
(148)  Καλονίκη: γένοιτʼ ἂν εἰρήνη;
(148b)  Λυσιστράτη: πολύ γε νὴ τὼ θεώ.
(149)  Λυσιστράτη: εἰ γὰρ καθοίμεθʼ ἔνδον ἐντετριμμέναι,
(150)  Λυσιστράτη: κἀν τοῖς χιτωνίοισι τοῖς Ἀμοργίνοις
(151)  Λυσιστράτη: γυμναὶ παρίοιμεν δέλτα παρατετιλμέναι,
(152)  Λυσιστράτη: στύοιντο δʼ ἅνδρες κἀπιθυμοῖεν σπλεκοῦν,
(153)  Λυσιστράτη: ἡμεῖς δὲ μὴ προσίοιμεν ἀλλʼ ἀπεχοίμεθα,
(154)  Λυσιστράτη: σπονδὰς ποιήσαιντʼ ἂν ταχέως, εὖ οἶδʼ ὅτι.
(155)  Λαμπιτώ: ὁ γῶν Μενέλαος τᾶς Ἑλένας τὰ μᾶλά πᾳ
(156)  Λαμπιτώ: γυμνᾶς παραϊδὼν ἐξέβαλʼ, οἰῶ, τὸ ξίφος.
(157)  Καλονίκη: τί δʼ ἢν ἀφιῶσʼ ἅνδρες ἡμᾶς ὦ μέλε;
(158)  Λυσιστράτη: τὸ τοῦ Φερεκράτους, κύνα δέρειν δεδαρμένην.
(159)  Καλονίκη: φλυαρία ταῦτʼ ἐστὶ τὰ μεμιμημένα.
(160)  Καλονίκη: ἐὰν λαβόντες δʼ ἐς τὸ δωμάτιον βίᾳ
(161)  Καλονίκη: ἕλκωσιν ἡμᾶς;
(161b)  Λυσιστράτη: ἀντέχου σὺ τῶν θυρῶν.
(162)  Καλονίκη: ἐὰν δὲ τύπτωσιν;
(162b)  Λυσιστράτη: παρέχειν χρὴ κακὰ κακῶς.
(163)  Λυσιστράτη: οὐ γὰρ ἔνι τούτοις ἡδονὴ τοῖς πρὸς βίαν.
(164)  Λυσιστράτη: κἄλλως ὀδυνᾶν χρή· κἀμέλει ταχέως πάνυ
(165)  Λυσιστράτη: ἀπεροῦσιν. οὐ γὰρ οὐδέποτʼ εὐφρανθήσεται
(166)  Λυσιστράτη: ἀνήρ, ἐὰν μὴ τῇ γυναικὶ συμφέρῃ.
(167)  Καλονίκη: εἴ τοι δοκεῖ σφῷν ταῦτα, χἠμῖν ξυνδοκεῖ.
(168)  Λαμπιτώ: καὶ τὼς μὲν ἁμῶν ἄνδρας ἁμὲς πείσομες
(169)  Λαμπιτώ: παντᾷ δικαίως ἄδολον εἰράναν ἄγειν·
(170)  Λαμπιτώ: τὸν τῶν Ἀσαναίων γα μὰν ῥυάχετον
(171)  Λαμπιτώ: πᾷ κά τις ἀμπείσειεν αὖ μὴ πλαδδιῆν;
(172)  Λυσιστράτη: ἡμεῖς ἀμέλει σοι τά γε παρʼ ἡμῖν πείσομεν.
(173)  Λαμπιτώ: οὐχ ἇς πόδας κʼ ἔχωντι ταὶ τριήρεες,
(174)  Λαμπιτώ: καὶ τὠργύριον τὤβυσσον ᾖ πὰρ τᾷ σιῷ.
(175)  Λυσιστράτη: ἀλλʼ ἔστι καὶ τοῦτʼ εὖ παρεσκευασμένον·
(176)  Λυσιστράτη: καταληψόμεθα γὰρ τὴν ἀκρόπολιν τήμερον.
(177)  Λυσιστράτη: ταῖς πρεσβυτάταις γὰρ προστέτακται τοῦτο δρᾶν,
(178)  Λυσιστράτη: ἕως ἂν ἡμεῖς ταῦτα συντιθώμεθα,
(179)  Λυσιστράτη: θύειν δοκούσαις καταλαβεῖν τὴν ἀκρόπολιν.
(180)  Λαμπιτώ: παντᾷ κʼ ἔχοι, καὶ τᾷδε γὰρ λέγεις καλῶς.
(181)  Λυσιστράτη: τί δῆτα ταῦτʼ οὐχ ὡς τάχιστʼ ὦ Λαμπιτοῖ
(182)  Λυσιστράτη: ξυνωμόσαμεν, ὅπως ἂν ἀρρήκτως ἔχῃ;
(183)  Λαμπιτώ: πάρφαινε μὰν τὸν ὅρκον, ὡς ὀμιόμεθα.
(184)  Λυσιστράτη: καλῶς λέγεις. ποῦ ʼσθʼ ἡ Σκύθαινα; ποῖ βλέπεις;
(185)  Λυσιστράτη: θὲς ἐς τὸ πρόσθεν ὑπτίαν τὴν ἀσπίδα,
(186)  Λυσιστράτη: καί μοι δότω τὰ τόμιά τις.
(186b)  Καλονίκη: Λυσιστράτη
(187)  Καλονίκη: τίνʼ ὅρκον ὁρκώσεις ποθʼ ἡμᾶς;
(187b)  Λυσιστράτη: ὅντινα;
(188)  Λυσιστράτη: εἰς ἀσπίδʼ, ὥσπερ φάσʼ ἐν Αἰσχύλῳ ποτέ,
(189)  Λυσιστράτη: μηλοσφαγούσας.
(189b)  Καλονίκη: μὴ σύ γʼ ὦ Λυσιστράτη
(190)  Καλονίκη: εἰς ἀσπίδʼ ὀμόσῃς μηδὲν εἰρήνης πέρι.
(191)  Λυσιστράτη: τίς ἂν οὖν γένοιτʼ ἂν ὅρκος;
(191b)  Καλονίκη: εἰ λευκόν ποθεν
(192)  Καλονίκη: ἵππον λαβοῦσαι τόμιον ἐντεμοίμεθα.
(193)  Λυσιστράτη: ποῖ λευκὸν ἵππον;
(193b)  Καλονίκη: ἀλλὰ πῶς ὀμούμεθα
(194)  Καλονίκη: ἡμεῖς;
(194b)  Λυσιστράτη: ἐγώ σοι νὴ Δίʼ, ἢν βούλῃ, φράσω.
(195)  Λυσιστράτη: θεῖσαι μέλαιναν κύλικα μεγάλην ὑπτίαν,
(196)  Λυσιστράτη: μηλοσφαγοῦσαι Θάσιον οἴνου σταμνίον
(197)  Λυσιστράτη: ὀμόσωμεν ἐς τὴν κύλικα μὴ ʼπιχεῖν ὕδωρ.
(198)  Λαμπιτώ: φεῦ δᾶ τὸν ὅρκον ἄφατον ὡς ἐπαινίω.
(199)  Λυσιστράτη: φερέτω κύλικά τις ἔνδοθεν καὶ σταμνίον.
(200)  Μυρρίνη: ὦ φίλταται γυναῖκες, ὁ κεραμεὼν ὅσος.
(201)  Καλονίκη: ταύτην μὲν ἄν τις εὐθὺς ἡσθείη λαβών.
(202)  Λυσιστράτη: καταθεῖσα ταύτην προσλαβοῦ μοι τοῦ κάπρου.
(203)  Λυσιστράτη: δέσποινα Πειθοῖ καὶ κύλιξ φιλοτησία,
(204)  Λυσιστράτη: τὰ σφάγια δέξαι ταῖς γυναιξὶν εὐμενής.
(205)  Καλονίκη: εὔχρων γε θαἶμα κἀποπυτίζει καλῶς.
(206)  Λαμπιτώ: καὶ μὰν ποτόδδει γʼ ἁδὺ ναὶ τὸν Κάστορα.
(207)  Μυρρίνη: ἐᾶτε πρώτην μʼ ὦ γυναῖκες ὀμνύναι.
(208)  Καλονίκη: μὰ τὴν Ἀφροδίτην οὔκ, ἐάν γε μὴ λάχῃς.
(209)  Λυσιστράτη: λάζυσθε πᾶσαι τῆς κύλικος ὦ Λαμπιτοῖ·
(210)  Λυσιστράτη: λεγέτω δʼ ὑπὲρ ὑμῶν μίʼ ἅπερ ἂν κἀγὼ λέγω·
(211)  Λυσιστράτη: ὑμεῖς δʼ ἐπομεῖσθε ταὐτὰ κἀμπεδώσετε.
(212)  Λυσιστράτη: οὐκ ἔστιν οὐδεὶς οὔτε μοιχὸς οὔτʼ ἀνήρ—
(213)  Καλονίκη: οὐκ ἔστιν οὐδεὶς οὔτε μοιχὸς οὔτʼ ἀνήρ—
(214)  Λυσιστράτη: ὅστις πρὸς ἐμὲ πρόσεισιν ἐστυκώς. λέγε.
(215)  Καλονίκη: ὅστις πρὸς ἐμὲ πρόσεισιν ἐστυκώς. παπαῖ
(216)  Καλονίκη: ὑπολύεταί μου τὰ γόνατʼ ὦ Λυσιστράτη.
(217)  Λυσιστράτη: οἴκοι δʼ ἀταυρώτη διάξω τὸν βίον—
(218)  Καλονίκη: οἴκοι δʼ ἀταυρώτη διάξω τὸν βίον—
(219)  Λυσιστράτη: κροκωτοφοροῦσα καὶ κεκαλλωπισμένη,—
(220)  Καλονίκη: κροκωτοφοροῦσα καὶ κεκαλλωπισμένη,—
(221)  Λυσιστράτη: ὅπως ἂν ἁνὴρ ἐπιτυφῇ μάλιστά μου·
(222)  Καλονίκη: ὅπως ἂν ἁνὴρ ἐπιτυφῇ μάλιστά μου·
(223)  Λυσιστράτη: κοὐδέποθʼ ἑκοῦσα τἀνδρὶ τὠμῷ πείσομαι.
(224)  Καλονίκη: κοὐδέποθʼ ἑκοῦσα τἀνδρὶ τὠμῷ πείσομαι.
(225)  Λυσιστράτη: ἐὰν δέ μʼ ἄκουσαν βιάζηται βίᾳ,—
(226)  Καλονίκη: ἐὰν δέ μʼ ἄκουσαν βιάζηται βίᾳ,—
(227)  Λυσιστράτη: κακῶς παρέξω κοὐχὶ προσκινήσομαι.
(228)  Καλονίκη: κακῶς παρέξω κοὐχὶ προσκινήσομαι.
(229)  Λυσιστράτη: οὐ πρὸς τὸν ὄροφον ἀνατενῶ τὼ Περσικά.
(230)  Καλονίκη: οὐ πρὸς τὸν ὄροφον ἀνατενῶ τὼ Περσικά.
(231)  Λυσιστράτη: οὐ στήσομαι λέαινʼ ἐπὶ τυροκνήστιδος.
(232)  Καλονίκη: οὐ στήσομαι λέαινʼ ἐπὶ τυροκνήστιδος.
(233)  Λυσιστράτη: ταῦτʼ ἐμπεδοῦσα μὲν πίοιμʼ ἐντευθενί·
(234)  Καλονίκη: ταῦτʼ ἐμπεδοῦσα μὲν πίοιμʼ ἐντευθενί·
(235)  Λυσιστράτη: εἰ δὲ παραβαίην, ὕδατος ἐμπλῇθʼ ἡ κύλιξ.
(236)  Καλονίκη: εἰ δὲ παραβαίην, ὕδατος ἐμπλῇθʼ ἡ κύλιξ.
(237)  Λυσιστράτη: συνεπόμνυθʼ ὑμεῖς ταῦτα πᾶσαι;
(237b)  Πᾶσαι: νὴ Δία.
(238)  Λυσιστράτη: φέρʼ ἐγὼ καθαγίσω τήνδε.
(238b)  Καλονίκη: τὸ μέρος γʼ ὦ φίλη,
(239)  Καλονίκη: ὅπως ἂν ὦμεν εὐθὺς ἀλλήλων φίλαι.
(240)  Λαμπιτώ: τίς ὡλολυγά;
(240b)  Λυσιστράτη: τοῦτʼ ἐκεῖνʼ οὑγὼ ʼλεγον·
(241)  Λυσιστράτη: αἱ γὰρ γυναῖκες τὴν ἀκρόπολιν τῆς θεοῦ
(242)  Λυσιστράτη: ἤδη κατειλήφασιν. ἀλλʼ ὦ Λαμπιτοῖ
(243)  Λυσιστράτη: σὺ μὲν βάδιζε καὶ τὰ παρʼ ὑμῶν εὖ τίθει,
(244)  Λυσιστράτη: τασδὶ δʼ ὁμήρους κατάλιφʼ ἡμῖν ἐνθάδε·
(245)  Λυσιστράτη: ἡμεῖς δὲ ταῖς ἄλλαισι ταῖσιν ἐν πόλει
(246)  Λυσιστράτη: ξυνεμβάλωμεν εἰσιοῦσαι τοὺς μοχλούς.
(247)  Καλονίκη: οὔκουν ἐφʼ ἡμᾶς ξυμβοηθήσειν οἴει
(248)  Καλονίκη: τοὺς ἄνδρας εὐθύς;
(248b)  Λυσιστράτη: ὀλίγον αὐτῶν μοι μέλει.
(249)  Λυσιστράτη: οὐ γὰρ τοσαύτας οὔτʼ ἀπειλὰς οὔτε πῦρ
(250)  Λυσιστράτη: ἥξουσʼ ἔχοντες ὥστʼ ἀνοῖξαι τὰς πύλας
(251)  Λυσιστράτη: ταύτας, ἐὰν μὴ ʼφʼ οἷσιν ἡμεῖς εἴπομεν.
(252)  Καλονίκη: μὰ τὴν Ἀφροδίτην οὐδέποτέ γʼ· ἄλλως γὰρ ἂν
(253)  Καλονίκη: ἄμαχοι γυναῖκες καὶ μιαραὶ κεκλῄμεθʼ ἄν.
(254x) === Parodos ===
(254)  Χορὸς γερόντων: χώρει Δράκης, ἡγοῦ βάδην, εἰ καὶ τὸν ὦμον ἀλγεῖς
(255)  Χορὸς γερόντων: κορμοῦ τοσουτονὶ βάρος χλωρᾶς φέρων ἐλάας.
(256x) == Strophe 1 ==
(256)  Χορὸς γερόντων: ἦ πόλλʼ ἄελπτʼ ἔνεστιν ἐν τῷ μακρῷ βίῳ φεῦ,
(259)  Χορὸς γερόντων: ἐπεὶ τίς ἄν ποτʼ ἤλπισʼ ὦ Στρυμόδωρʼ ἀκοῦσαι
(260)  Χορὸς γερόντων: γυναῖκας, ἃς ἐβόσκομεν
(261)  Χορὸς γερόντων: κατʼ οἶκον ἐμφανὲς κακόν,
(262)  Χορὸς γερόντων: κατὰ μὲν ἅγιον ἔχειν βρέτας,
(263)  Χορὸς γερόντων: κατὰ δʼ ἀκρόπολιν ἐμὰν λαβεῖν
(264)  Χορὸς γερόντων: μοχλοῖς δὲ καὶ κλῄθροισι
(265)  Χορὸς γερόντων: τὰ προπύλαια πακτοῦν;
(266)  Χορὸς γερόντων: ἀλλʼ ὡς τάχιστα πρὸς πόλιν σπεύσωμεν ὦ Φιλοῦργε,
(267)  Χορὸς γερόντων: ὅπως ἄν, αὐταῖς ἐν κύκλῳ θέντες τὰ πρέμνα ταυτί,
(268)  Χορὸς γερόντων: ὅσαι τὸ πρᾶγμα τοῦτʼ ἐνεστήσαντο καὶ μετῆλθον,
(269)  Χορὸς γερόντων: μίαν πυρὰν νήσαντες ἐμπρήσωμεν αὐτόχειρες
(270)  Χορὸς γερόντων: πάσας, ὑπὸ ψήφου μιᾶς, πρώτην δὲ τὴν Λύκωνος.
(273x) == Antistrophe 1 ==
(273)  Χορὸς γερόντων: οὐ γὰρ μὰ τὴν Δήμητρʼ ἐμοῦ ζῶντος ἐγχανοῦνται·
(274)  Χορὸς γερόντων: ἐπεὶ οὐδὲ Κλεομένης, ὃς αὐτὴν κατέσχε πρῶτος,
(275)  Χορὸς γερόντων: ἀπῆθεν ἀψάλακτος, ἀλλʼ
(276)  Χορὸς γερόντων: ὅμως Λακωνικὸν πνέων
(277)  Χορὸς γερόντων: ᾤχετο θὤπλα παραδοὺς ἐμοί,
(278)  Χορὸς γερόντων: σμικρὸν ἔχων πάνυ τριβώνιον,
(279)  Χορὸς γερόντων: πινῶν ῥυπῶν ἀπαράτιλτος,
(280)  Χορὸς γερόντων: ἓξ ἐτῶν ἄλουτος.
(281x) == Tetrameter ==
(281)  Χορὸς γερόντων: οὕτως ἐπολιόρκησʼ ἐγὼ τὸν ἄνδρʼ ἐκεῖνον ὠμῶς
(282)  Χορὸς γερόντων: ἐφʼ ἑπτακαίδεκʼ ἀσπίδων πρὸς ταῖς πύλαις καθεύδων.
(283)  Χορὸς γερόντων: τασδὶ δὲ τὰς Εὐριπίδῃ θεοῖς τε πᾶσιν ἐχθρὰς
(284)  Χορὸς γερόντων: ἐγὼ οὐκ ἄρα σχήσω παρὼν τολμήματος τοσούτου;
(285)  Χορὸς γερόντων: μή νυν ἔτʼ ἐν τῇ τετραπόλει τοὐμὸν τροπαῖον εἴη.
(286x) == Strophe 2 ==
(286)  Χορὸς γερόντων: ἀλλʼ αὐτὸ γάρ μοι τῆς ὁδοῦ
(287)  Χορὸς γερόντων: λοιπόν ἐστι χωρίον
(288)  Χορὸς γερόντων: τὸ πρὸς πόλιν τὸ σιμόν, οἷ σπουδὴν ἔχω·
(289)  Χορὸς γερόντων: χὤπως ποτʼ ἐξαμπρεύσομεν
(290)  Χορὸς γερόντων: τοῦτʼ ἄνευ κανθηλίου.
(291)  Χορὸς γερόντων: ὡς ἐμοῦ γε τὼ ξύλω τὸν ὦμον ἐξιπώκατον·
(292)  Χορὸς γερόντων: ἀλλʼ ὅμως βαδιστέον,
(293)  Χορὸς γερόντων: καὶ τὸ πῦρ φυσητέον,
(294)  Χορὸς γερόντων: μή μʼ ἀποσβεσθὲν λάθῃ πρὸς τῇ τελευτῇ τῆς ὁδοῦ.
(295)  Χορὸς γερόντων: φῦ φῦ.
(295a)  Χορὸς γερόντων: ἰοὺ ἰοὺ τοῦ καπνοῦ.
(296x) == Antistrophe 2 ==
(296)  Χορὸς γερόντων: ὡς δεινὸν ὦναξ Ἡράκλεις
(297)  Χορὸς γερόντων: προσπεσόν μʼ ἐκ τῆς χύτρας
(298)  Χορὸς γερόντων: ὥσπερ κύων λυττῶσα τὠφθαλμὼ δάκνει·
(299)  Χορὸς γερόντων: κἄστιν γε Λήμνιον τὸ πῦρ
(300)  Χορὸς γερόντων: τοῦτο πάσῃ μηχανῇ.
(301)  Χορὸς γερόντων: οὐ γὰρ ἄν ποθʼ ὧδʼ ὀδὰξ ἔβρυκε τὰς λήμας ἐμοῦ.
(302)  Χορὸς γερόντων: σπεῦδε πρόσθεν ἐς πόλιν
(303)  Χορὸς γερόντων: καὶ βοήθει τῇ θεῷ.
(304)  Χορὸς γερόντων: ἢ πότʼ αὐτῇ μᾶλλον ἢ νῦν ὦ Λάχης ἀρήξομεν;
(305)  Χορὸς γερόντων: φῦ φῦ.
(305a)  Χορὸς γερόντων: ἰοὺ ἰοὺ τοῦ καπνοῦ.
(306x) == Tetrameter ==
(306)  Χορὸς γερόντων: τουτὶ τὸ πῦρ ἐγρήγορεν θεῶν ἕκατι καὶ ζῇ.
(307)  Χορὸς γερόντων: οὔκουν ἄν, εἰ τὼ μὲν ξύλω θείμεσθα πρῶτον αὐτοῦ,
(308)  Χορὸς γερόντων: τῆς ἀμπέλου δʼ ἐς τὴν χύτραν τὸν φανὸν ἐγκαθέντες
(309)  Χορὸς γερόντων: ἅψαντες εἶτʼ ἐς τὴν θύραν κριηδὸν ἐμπέσοιμεν;
(310)  Χορὸς γερόντων: κἂν μὴ καλούντων τοὺς μοχλοὺς χαλῶσιν αἱ γυναῖκες,
(311)  Χορὸς γερόντων: ἐμπιμπράναι χρὴ τὰς θύρας καὶ τῷ καπνῷ πιέζειν.
(312)  Χορὸς γερόντων: θώμεσθα δὴ τὸ φορτίον. φεῦ τοῦ καπνοῦ βαβαιάξ.
(313)  Χορὸς γερόντων: τίς ξυλλάβοιτʼ ἂν τοῦ ξύλου τῶν ἐν Σάμῳ στρατηγῶν;
(314)  Χορὸς γερόντων: ταυτὶ μὲν ἤδη τὴν ῥάχιν θλίβοντά μου πέπαυται.
(315)  Χορὸς γερόντων: σὸν δʼ ἔργον ἐστὶν ὦ χύτρα τὸν ἄνθρακʼ ἐξεγείρειν,
(316)  Χορὸς γερόντων: τὴν λαμπάδʼ ἡμμένην ὅπως πρώτιστʼ ἐμοὶ προσοίσεις.
(317)  Χορὸς γερόντων: δέσποινα Νίκη ξυγγενοῦ τῶν τʼ ἐν πόλει γυναικῶν
(318)  Χορὸς γερόντων: τοῦ νῦν παρεστῶτος θράσους θέσθαι τροπαῖον ἡμᾶς.
(319x) == Lyrik ==
(319)  Χορὸς Γυναικῶν: λιγνὺν δοκῶ μοι καθορᾶν καὶ καπνὸν ὦ γυναῖκες
(320)  Χορὸς Γυναικῶν: ὥσπερ πυρὸς καομένου· σπευστέον ἐστὶ θᾶττον.
(321x) == Strophe 3 ==
(321)  Χορὸς Γυναικῶν: πέτου πέτου Νικοδίκη,
(322)  Χορὸς Γυναικῶν: πρὶν ἐμπεπρῆσθαι Καλύκην
(323)  Χορὸς Γυναικῶν: τε καὶ Κρίτυλλαν περιφυσήτω
(324)  Χορὸς Γυναικῶν: †ὑπό τε νόμων † ἀργαλέων
(325)  Χορὸς Γυναικῶν: ὑπό τε γερόντων ὀλέθρων.
(326)  Χορὸς Γυναικῶν: ἀλλὰ φοβοῦμαι τόδε, μῶν ὑστερόπους βοηθῶ.
(327)  Χορὸς Γυναικῶν: νῦν δὴ γὰρ ἐμπλησαμένη τὴν ὑδρίαν κνεφαία
(328)  Χορὸς Γυναικῶν: μόλις ἀπὸ κρήνης ὑπʼ ὄχλου καὶ θορύβου καὶ πατάγου
(329)  Χορὸς Γυναικῶν: χυτρείου,
(330)  Χορὸς Γυναικῶν: δούλαισιν ὠστιζομένη
(330a)  Χορὸς Γυναικῶν: [[Zeile Lost]]
(331)  Χορὸς Γυναικῶν: στιγματίαις θʼ, ἁρπαλέως
(332)  Χορὸς Γυναικῶν: ἀραμένη ταῖσιν ἐμαῖς
(333)  Χορὸς Γυναικῶν: δημότισιν καομέναις
(334)  Χορὸς Γυναικῶν: φέρουσʼ ὕδωρ βοηθῶ.
(335x) == Antistrophe 3 ==
(335)  Χορὸς Γυναικῶν: ἤκουσα γὰρ τυφογέροντας
(336)  Χορὸς Γυναικῶν: ἄνδρας ἔρρειν, στελέχη
(337)  Χορὸς Γυναικῶν: φέροντας ὥσπερ βαλανεύσοντας
(338)  Χορὸς Γυναικῶν: ἐς πόλιν ὡς τριτάλαντον βάρος,
(339)  Χορὸς Γυναικῶν: δεινότατʼ ἀπειλοῦντας ἐπῶν
(340)  Χορὸς Γυναικῶν: ὡς πυρὶ χρὴ τὰς μυσαρὰς γυναῖκας ἀνθρακεύειν·
(341)  Χορὸς Γυναικῶν: ἃς ὦ θεὰ μή ποτʼ ἐγὼ πιμπραμένας ἴδοιμι,
(342)  Χορὸς Γυναικῶν: ἀλλὰ πολέμου καὶ μανιῶν ῥυσαμένας Ἑλλάδα καὶ
(343)  Χορὸς Γυναικῶν: πολίτας,
(344)  Χορὸς Γυναικῶν: ἐφʼ οἷσπερ ὦ χρυσολόφα
(345)  Χορὸς Γυναικῶν: πολιοῦχε σὰς ἔσχον ἕδρας.
(346)  Χορὸς Γυναικῶν: καί σε καλῶ ξύμμαχον ὦ
(347)  Χορὸς Γυναικῶν: Τριτογένειʼ, εἴ τις ἐκείνας
(348)  Χορὸς Γυναικῶν: ὑποπίμπρησιν ἀνήρ,
(349)  Χορὸς Γυναικῶν: φέρειν ὕδωρ μεθʼ ἡμῶν.
(350x) == Tetrameter ==
(350)  Χορὸς Γυναικῶν: ἔασον ὦ. τουτὶ τί ἦν; ὦνδρες πόνῳ πόνηροι·
(351)  Χορὸς Γυναικῶν: οὐ γάρ ποτʼ ἂν χρηστοί γʼ ἔδρων οὐδʼ εὐσεβεῖς τάδʼ ἄνδρες.
(352)  Χορὸς γερόντων: τουτὶ τὸ πρᾶγμʼ ἡμῖν ἰδεῖν ἀπροσδόκητον ἥκει·
(353)  Χορὸς γερόντων: ἑσμὸς γυναικῶν οὑτοσὶ θύρασιν αὖ βοηθεῖ.
(354)  Χορὸς Γυναικῶν: τί βδύλλεθʼ ἡμᾶς; οὔ τί που πολλαὶ δοκοῦμεν εἶναι;
(355)  Χορὸς Γυναικῶν: καὶ μὴν μέρος γʼ ἡμῶν ὁρᾶτʼ οὔπω τὸ μυριοστόν.
(356)  Χορὸς γερόντων: ὦ Φαιδρία ταύτας λαλεῖν ἐάσομεν τοσαυτί;
(357)  Χορὸς γερόντων: οὐ περικατᾶξαι τὸ ξύλον τύπτοντʼ ἐχρῆν τινʼ αὐταῖς;
(358)  Χορὸς Γυναικῶν: θώμεσθα δὴ τὰς κάλπιδας χἠμεῖς χαμᾶζʼ, ὅπως ἂν
(359)  Χορὸς Γυναικῶν: ἢν προσφέρῃ τὴν χεῖρά τις μὴ τοῦτό μʼ ἐμποδίζῃ.
(360)  Χορὸς γερόντων: εἰ νὴ Δίʼ ἤδη τὰς γνάθους τούτων τις ἢ δὶς ἢ τρὶς
(361)  Χορὸς γερόντων: ἔκοψεν ὥσπερ Βουπάλου, φωνὴν ἂν οὐκ ἂν εἶχον.
(362)  Χορὸς Γυναικῶν: καὶ μὴν ἰδοὺ παταξάτω τις· στᾶσʼ ἐγὼ παρέξω,
(363)  Χορὸς Γυναικῶν: κοὐ μή ποτʼ ἄλλη σου κύων τῶν ὄρχεων λάβηται.
(364)  Χορὸς γερόντων: εἰ μὴ σιωπήσει, θενών σου ʼκκοκκιῶ τὸ γῆρας.
(365)  Χορὸς Γυναικῶν: ἅψαι μόνον Στρατυλλίδος τῷ δακτύλῳ προσελθών.
(366)  Χορὸς γερόντων: τί δʼ ἢν σποδῶ τοῖς κονδύλοις; τί μʼ ἐργάσει τὸ δεινόν;
(367)  Χορὸς Γυναικῶν: βρύκουσά σου τοὺς πλεύμονας καὶ τἄντερʼ ἐξαμήσω.
(368)  Χορὸς γερόντων: οὐκ ἔστʼ ἀνὴρ Εὐριπίδου σοφώτερος ποιητής·
(369)  Χορὸς γερόντων: οὐδὲν γὰρ οὕτω θρέμμʼ ἀναιδές ἐστιν ὡς γυναῖκες.
(370)  Χορὸς Γυναικῶν: αἰρώμεθʼ ἡμεῖς θοὔδατος τὴν κάλπιν ὦ Ῥοδίππη.
(371)  Χορὸς γερόντων: τί δʼ ὦ θεοῖς ἐχθρὰ σὺ δεῦρʼ ὕδωρ ἔχουσʼ ἀφίκου;
(372)  Χορὸς Γυναικῶν: τί δαὶ σὺ πῦρ ὦ τύμβʼ ἔχων; ὡς σαυτὸν ἐμπυρεύσων;
(373)  Χορὸς γερόντων: ἐγὼ μὲν ἵνα νήσας πυρὰν τὰς σὰς φίλας ὑφάψω.
(374)  Χορὸς Γυναικῶν: ἐγὼ δέ γʼ ἵνα τὴν σὴν πυρὰν τούτῳ κατασβέσαιμι.
(375)  Χορὸς γερόντων: τοὐμὸν σὺ πῦρ κατασβέσεις;
(375b)  Χορὸς Γυναικῶν: τοὔργον τάχʼ αὐτὸ δείξει.
(376)  Χορὸς γερόντων: οὐκ οἶδά σʼ εἰ τῇδʼ ὡς ἔχω τῇ λαμπάδι σταθεύσω.
(377)  Χορὸς Γυναικῶν: εἰ ῥύμμα τυγχάνεις ἔχων, λουτρόν γʼ ἐγὼ παρέξω.
(378)  Χορὸς γερόντων: ἐμοὶ σὺ λουτρὸν ὦ σαπρά;
(378b)  Χορὸς Γυναικῶν: καὶ ταῦτα νυμφικόν γε.
(379)  Χορὸς γερόντων: ἤκουσας αὐτῆς τοῦ θράσους;
(379b)  Χορὸς Γυναικῶν: ἐλευθέρα γάρ εἰμι.
(380)  Χορὸς γερόντων: σχήσω σʼ ἐγὼ τῆς νῦν βοῆς.
(380b)  Χορὸς Γυναικῶν: ἀλλʼ οὐκέθʼ ἡλιάζει.
(381)  Χορὸς γερόντων: ἔμπρησον αὐτῆς τὰς κόμας.
(381b)  Χορὸς Γυναικῶν: σὸν ἔργον ὦχελῷε.
(382)  Χορὸς γερόντων: οἴμοι τάλας.
(382b)  Χορὸς Γυναικῶν: μῶν θερμὸν ἦν;
(383)  Χορὸς γερόντων: ποῖ θερμόν; οὐ παύσει; τί δρᾷς;
(384)  Χορὸς Γυναικῶν: ἄρδω σʼ ὅπως ἂν βλαστάνῃς.
(385)  Χορὸς γερόντων: ἀλλʼ αὖός εἰμʼ ἤδη τρέμων.
(386)  Χορὸς Γυναικῶν: οὐκοῦν ἐπειδὴ πῦρ ἔχεις, σὺ χλιανεῖς σεαυτόν.
(387x) === Episode ===
(387)  Πρόβουλος: ἆρʼ ἐξέλαμψε τῶν γυναικῶν ἡ τρυφὴ
(388)  Πρόβουλος: χὠ τυμπανισμὸς χοἰ πυκνοὶ Σαβάζιοι,
(389)  Πρόβουλος: ὅ τʼ Ἀδωνιασμὸς οὗτος οὑπὶ τῶν τεγῶν,
(390)  Πρόβουλος: οὗ ʼγώ ποτʼ ὢν ἤκουον ἐν τἠκκλησίᾳ;
(391)  Πρόβουλος: ἔλεγε δʼ ὁ μὴ ὥρασι μὲν Δημόστρατος
(392)  Πρόβουλος: πλεῖν ἐς Σικελίαν, ἡ γυνὴ δʼ ὀρχουμένη
(393)  Πρόβουλος: αἰαῖ Ἄδωνιν φησίν, ὁ δὲ Δημόστρατος
(394)  Πρόβουλος: ἔλεγεν ὁπλίτας καταλέγειν Ζακυνθίων·
(395)  Πρόβουλος: ἡ δʼ ὑποπεπωκυῖʼ ἡ γυνὴ ʼπὶ τοῦ τέγους
(396)  Πρόβουλος: κόπτεσθʼ Ἄδωνιν φησίν· ὁ δʼ ἐβιάζετο
(397)  Πρόβουλος: ὁ θεοῖσιν ἐχθρὸς καὶ μιαρὸς Χολοζύγης.
(398)  Πρόβουλος: τοιαῦτʼ ἀπʼ αὐτῶν ἐστιν ἀκόλαστʼ ᾄσματα.
(399)  Χορὸς γερόντων: τί δῆτʼ ἂν εἰ πύθοιο καὶ τὴν τῶνδʼ ὕβριν;
(400)  Χορὸς γερόντων: αἳ τἄλλα θʼ ὑβρίκασι κἀκ τῶν καλπίδων
(401)  Χορὸς γερόντων: ἔλουσαν ἡμᾶς, ὥστε θαἰματίδια
(402)  Χορὸς γερόντων: σείειν πάρεστιν ὥσπερ ἐνεουρηκότας.
(403)  Πρόβουλος: νὴ τὸν Ποσειδῶ τὸν ἁλυκὸν δίκαιά γε.
(404)  Πρόβουλος: ὅταν γὰρ αὐτοὶ ξυμπονηρευώμεθα
(405)  Πρόβουλος: ταῖσιν γυναιξὶ καὶ διδάσκωμεν τρυφᾶν,
(406)  Πρόβουλος: τοιαῦτʼ ἀπʼ αὐτῶν βλαστάνει βουλεύματα.
(407)  Πρόβουλος: οἳ λέγομεν ἐν τῶν δημιουργῶν τοιαδί·
(408)  Πρόβουλος: ὦ χρυσοχόε τὸν ορμον ὃν ἐπεσκεύασας,
(409)  Πρόβουλος: ὀρχουμένης μου τῆς γυναικὸς ἑσπέρας
(410)  Πρόβουλος: ἡ βάλανος ἐκπέπτωκεν ἐκ τοῦ τρήματος.
(411)  Πρόβουλος: ἐμοὶ μὲν οὖν ἔστʼ ἐς Σαλαμῖνα πλευστέα·
(412)  Πρόβουλος: σὺ δʼ ἢν σχολάσῃς, πάσῃ τέχνῃ πρὸς ἑσπέραν
(413)  Πρόβουλος: ἐλθὼν ἐκείνῃ τὴν βάλανον ἐνάρμοσον.
(414)  Πρόβουλος: ἕτερος δέ τις πρὸς σκυτοτόμον ταδὶ λέγει
(415)  Πρόβουλος: νεανίαν καὶ πέος ἔχοντʼ οὐ παιδικόν·
(416)  Πρόβουλος: ὦ σκυτοτόμε μου τῆς γυναικὸς τοῦ ποδὸς
(417)  Πρόβουλος: τὸ δακτυλίδιον ξυμπιέζει τὸ ζυγὸν
(418)  Πρόβουλος: ἅθʼ ἁπαλὸν ὄν· τοῦτʼ οὖν σὺ τῆς μεσημβρίας
(419)  Πρόβουλος: ἐλθὼν χάλασον, ὅπως ἂν εὐρυτέρως ἔχῃ.
(420)  Πρόβουλος: τοιαῦτʼ ἀπήντηκʼ ἐς τοιαυτὶ πράγματα,
(421)  Πρόβουλος: ὅτε γʼ ὢν ἐγὼ πρόβουλος, ἐκπορίσας ὅπως
(422)  Πρόβουλος: κωπῆς ἔσονται, τἀργυρίου νυνὶ δέον,
(423)  Πρόβουλος: ὑπὸ τῶν γυναικῶν ἀποκέκλῃμαι ταῖς πύλαις.
(424)  Πρόβουλος: ἀλλʼ οὐδὲν ἔργον ἑστάναι. φέρε τοὺς μοχλούς,
(425)  Πρόβουλος: ὅπως ἂν αὐτὰς τῆς ὕβρεως ἐγὼ σχέθω.
(426)  Πρόβουλος: τί κέχηνας ὦ δύστηνε; ποῖ δʼ αὖ σὺ βλέπεις,
(427)  Πρόβουλος: οὐδὲν ποιῶν ἀλλʼ ἢ καπηλεῖον σκοπῶν;
(428)  Πρόβουλος: οὐχ ὑποβαλόντες τοὺς μοχλοὺς ὑπὸ τὰς πύλας
(429)  Πρόβουλος: ἐντεῦθεν ἐκμοχλεύσετʼ; ἐνθενδὶ δʼ ἐγὼ
(430)  Πρόβουλος: ξυνεκμοχλεύσω.
(430b)  Λυσιστράτη: μηδὲν ἐκμοχλεύετε·
(431)  Λυσιστράτη: ἐξέρχομαι γὰρ αὐτομάτη. τί δεῖ μοχλῶν;
(432)  Λυσιστράτη: οὐ γὰρ μοχλῶν δεῖ μᾶλλον ἢ νοῦ καὶ φρενῶν.
(433)  Πρόβουλος: ἄληθες ὦ μιαρὰ σύ; ποῦ ʼσθʼ ὁ τοξότης;
(434)  Πρόβουλος: ξυλλάμβανʼ αὐτὴν κὠπίσω τὼ χεῖρε δεῖ.
(435)  Λυσιστράτη: εἴ τἄρα νὴ τὴν Ἄρτεμιν τὴν χεῖρά μοι
(436)  Λυσιστράτη: ἄκραν προσοίσει δημόσιος ὤν, κλαύσεται.
(437)  Πρόβουλος: ἔδεισας οὗτος; οὐ ξυναρπάσει μέσην
(438)  Πρόβουλος: καὶ σὺ μετὰ τούτου κἀνύσαντε δήσετον;
(439)  Γυνὴ Α: εἴ τἄρα νὴ τὴν Πάνδροσον ταύτῃ μόνον
(440)  Γυνὴ Α: τὴν χεῖρʼ ἐπιβαλεῖς, ἐπιχεσεῖ πατούμενος.
(441)  Πρόβουλος: ἰδού γʼἐπιχεσεῖ. ποῦ ʼστιν ἕτερος τοξότης;
(442)  Πρόβουλος: ταύτην προτέραν ξύνδησον, ὁτιὴ καὶ λαλεῖ.
(443)  Γυνὴ Β: εἴ τἄρα νὴ τὴν Φωσφόρον τὴν χεῖρʼ ἄκραν
(444)  Γυνὴ Β: ταύτῃ προσοίσεις, κύαθον αἰτήσεις τάχα.
(445)  Πρόβουλος: τουτὶ τί ἦν; ποῦ τοξότης; ταύτης ἔχου.
(446)  Πρόβουλος: παύσω τινʼ ὑμῶν τῆσδʼ ἐγὼ τῆς ἐξόδου.
(447)  Γυνὴ Γ: εἴ τἄρα νὴ τὴν Ταυροπόλον ταύτῃ πρόσει,
(448)  Γυνὴ Γ: ἐκκοκκιῶ σου τὰς στενοκωκύτους τρίχας.
(449)  Πρόβουλος: οἴμοι κακοδαίμων· ἐπιλέλοιφʼ ὁ τοξότης.
(450)  Πρόβουλος: ἀτὰρ οὐ γυναικῶν οὐδέποτʼ ἔσθʼ ἡττητέα
(451)  Πρόβουλος: ἡμῖν· ὁμόσε χωρῶμεν αὐταῖς ὦ Σκύθαι
(452)  Πρόβουλος: ξυνταξάμενοι.
(452b)  Λυσιστράτη: νὴ τὼ θεὼ γνώσεσθʼ ἄρα
(453)  Λυσιστράτη: ὅτι καὶ παρʼ ἡμῖν εἰσι τέτταρες λόχοι
(454)  Λυσιστράτη: μαχίμων γυναικῶν ἔνδον ἐξωπλισμένων.
(455)  Πρόβουλος: ἀποστρέφετε τὰς χεῖρας αὐτῶν ὦ Σκύθαι.
(456)  Λυσιστράτη: ὦ ξύμμαχοι γυναῖκες ἐκθεῖτʼ ἔνδοθεν,
(457)  Λυσιστράτη: ὦ σπερμαγοραιολεκιθολαχανοπώλιδες,
(458)  Λυσιστράτη: ὦ σκοροδοπανδοκευτριαρτοπώλιδες,
(459)  Λυσιστράτη: οὐχ ἕλξετʼ, οὐ παιήσετʼ, οὐκ ἀράξετε;
(460)  Λυσιστράτη: οὐ λοιδορήσετʼ, οὐκ ἀναισχυντήσετε;
(461)  Λυσιστράτη: παύσασθʼ, ἐπαναχωρεῖτε, μὴ σκυλεύετε.
(462)  Πρόβουλος: οἴμʼ ὡς κακῶς πέπραγέ μου τὸ τοξικόν.
(463)  Λυσιστράτη: ἀλλὰ τί γὰρ ᾤου; πότερον ἐπὶ δούλας τινὰς
(464)  Λυσιστράτη: ἥκειν ἐνόμισας, ἢ γυναιξὶν οὐκ οἴει
(465)  Λυσιστράτη: χολὴν ἐνεῖναι;
(465b)  Πρόβουλος: νὴ τὸν Ἀπόλλω καὶ μάλα
(466)  Πρόβουλος: πολλήν γʼ, ἐάνπερ πλησίον κάπηλος ᾖ.
(467y) === Agon ===
(467x) == Vorspiel ==
(467)  Χορὸς γερόντων: ὦ πόλλʼ ἀναλώσας ἔπη πρόβουλε τῆσδε τῆς γῆς,
(468)  Χορὸς γερόντων: τί τοῖσδε σαυτὸν ἐς λόγους τοῖς θηρίοις συνάπτεις;
(469)  Χορὸς γερόντων: οὐκ οἶσθα λουτρὸν οἷον αἵδʼ ἡμᾶς ἔλουσαν ἄρτι
(470)  Χορὸς γερόντων: ἐν τοῖσιν ἱματιδίοις, καὶ ταῦτʼ ἄνευ κονίας;
(471)  Χορὸς Γυναικῶν: ἀλλʼ ὦ μέλʼ οὐ χρὴ προσφέρειν τοῖς πλησίοισιν εἰκῇ
(472)  Χορὸς Γυναικῶν: τὴν χεῖρʼ· ἐὰν δὲ τοῦτο δρᾷς, κυλοιδιᾶν ἀνάγκη.
(473)  Χορὸς Γυναικῶν: ἐπεὶ ʼθέλω ʼγὼ σωφρόνως ὥσπερ κόρη καθῆσθαι,
(474)  Χορὸς Γυναικῶν: λυποῦσα μηδένʼ ἐνθαδί, κινοῦσα μηδὲ κάρφος,
(475)  Χορὸς Γυναικῶν: ἢν μή τις ὥσπερ σφηκιὰν βλίττῃ με κἀρεθίζῃ.
(476x) == Strophe 1 ==
(476)  Χορὸς γερόντων: ὦ Ζεῦ τί ποτε χρησόμεθα τοῖσδε τοῖς κνωδάλοις;
(477)  Χορὸς γερόντων: ουʼ γὰρ ἔτʼ ἀνεκτὰ τάδε γʼ, ἀλλὰ βασανιστέον
(478)  Χορὸς γερόντων: τόδε σοι τὸ πάθος μετʼ ἐμοῦ
(480)  Χορὸς γερόντων: ὅ τι βουλόμεναί ποτε τὴν
(481)  Χορὸς γερόντων: Κραναὰν κατέλαβον, ἐφʼ ὅ τι τε
(482)  Χορὸς γερόντων: μεγαλόπετρον ἄβατον ἀκρόπολιν
(483)  Χορὸς γερόντων: ἱερὸν τέμενος.
(484x) == Katakeleusmos ==
(484)  Χορὸς γερόντων: ἀλλʼ ἀνερώτα καὶ μὴ πείθου καὶ πρόσφερε πάντας ἐλέγχους,
(485)  Χορὸς γερόντων: ὡς αἰσχρὸν ἀκωδώνιστον ἐᾶν τὸ τοιοῦτον πρᾶγμα μεθέντας.
(486x) == Epirrhema ==
(486)  Πρόβουλος: καὶ μὴν αὐτῶν τοῦτʼ ἐπιθυμῶ νὴ τὸν Δία πρῶτα πυθέσθαι,
(487)  Πρόβουλος: ὅ τι βουλόμεναι τὴν πόλιν ἡμῶν ἀπεκλῄσατε τοῖσι μοχλοῖσιν.
(488)  Λυσιστράτη: ἵνα τἀργύριον σῶν παρέχοιμεν καὶ μὴ πολεμοῖτε διʼ αὐτό.
(489)  Πρόβουλος: διὰ τἀργύριον πολεμοῦμεν γάρ;
(489b)  Λυσιστράτη: καὶ τἄλλα γε πάντʼ ἐκυκήθη.
(490)  Λυσιστράτη: ἵνα γὰρ Πείσανδρος ἔχοι κλέπτειν χοἰ ταῖς ἀρχαῖς ἐπέχοντες,
(491)  Λυσιστράτη: ἀεί τινα κορκορυγὴν ἐκύκων. οἱ δʼ οὖν τοῦδʼ οὕνεκα δρώντων
(492)  Λυσιστράτη: ὅ τι βούλονται· τὸ γὰρ ἀργύριον τοῦτʼ οὐκέτι μὴ καθέλωσιν.
(493)  Πρόβουλος: ἀλλὰ τί δράσεις;
(493b)  Λυσιστράτη: τοῦτό μʼ ἐρωτᾷς; ἡμεῖς ταμιεύσομεν αὐτό.
(494)  Πρόβουλος: ὑμεῖς ταμιεύσετε τἀργύριον;
(494b)  Λυσιστράτη: τί δὲ δεινὸν τοῦτο νομίζεις;
(495)  Λυσιστράτη: οὐ καὶ τἄνδον χρήματα πάντως ἡμεῖς ταμιεύομεν ὑμῖν;
(496)  Πρόβουλος: ἀλλʼ οὐ ταὐτόν.
(496b)  Λυσιστράτη: πῶς οὐ ταὐτόν;
(496c)  Πρόβουλος: πολεμητέον ἔστʼ ἀπὸ τούτου.
(497)  Λυσιστράτη: ἀλλʼ οὐδὲν δεῖ πρῶτον πολεμεῖν.
(497b)  Πρόβουλος: πῶς γὰρ σωθησόμεθʼ ἄλλως;
(498)  Λυσιστράτη: ἡμεῖς ὑμᾶς σώσομεν.
(498b)  Πρόβουλος: ὑμεῖς;
(498c)  Λυσιστράτη: ἡμεῖς μέντοι.
(498d)  Πρόβουλος: σχέτλιόν γε.
(499)  Λυσιστράτη: ὡς σωθήσει, κἂν μὴ βούλῃ.
(499b)  Πρόβουλος: δεινόν γε λέγεις.
(499c)  Λυσιστράτη: ἀγανακτεῖς.
(500)  Λυσιστράτη: ἀλλὰ ποιητέα ταῦτʼ ἐστὶν ὅμως.
(500b)  Πρόβουλος: νὴ τὴν Δήμητρʼ ἄδικόν γε.
(501)  Λυσιστράτη: σωστέον ὦ τᾶν.
(501b)  Πρόβουλος: κεἰ μὴ δέομαι;
(501c)  Λυσιστράτη: τοῦδʼ οὕνεκα καὶ πολὺ μᾶλλον.
(502)  Πρόβουλος: ὑμῖν δὲ πόθεν περὶ τοῦ πολέμου τῆς τʼ εἰρήνης ἐμέλησεν;
(503)  Λυσιστράτη: ἡμεῖς φράσομεν.
(503b)  Πρόβουλος: λέγε δὴ ταχέως, ἵνα μὴ κλάῃς,
(503c)  Λυσιστράτη: ἀκροῶ δή,
(504)  Λυσιστράτη: καὶ τὰς χεῖρας πειρῶ κατέχειν.
(504b)  Πρόβουλος: ἀλλʼ οὐ δύναμαι· χαλεπὸν γὰρ
(505)  Πρόβουλος: ὑπὸ τῆς ὀργῆς αὐτὰς ἴσχειν.
(505b)  Γυνὴ Α.: κλαύσει τοίνυν πολὺ μᾶλλον.
(506)  Πρόβουλος: τοῦτο μὲν ὦ γραῦ σαυτῇ κρώξαις· σὺ δέ μοι λέγε.
(506b)  Λυσιστράτη: ταῦτα ποιήσω.
(507)  Λυσιστράτη: ἡμεῖς τὸν μὲν πρότερον πόλεμον † καὶ τὸν χρόνον ἠνεσχόμεθα †
(508)  Λυσιστράτη: ὑπὸ σωφροσύνης τῆς ἡμετέρας τῶν ἀνδρῶν ἅττʼ ἐποιεῖτε.
(509)  Λυσιστράτη: οὐ γὰρ γρύζειν εἰᾶθʼ ἡμᾶς. καίτοὐκ ἠρέσκετέ γʼ ἡμᾶς.
(510)  Λυσιστράτη: ἀλλʼ ᾐσθανόμεσθα καλῶς ὑμῶν, καὶ πολλάκις ἔνδον ἂν οὖσαι
(511)  Λυσιστράτη: ἠκούσαμεν ἄν τι κακῶς ὑμᾶς βουλευσαμένους μέγα πρᾶγμα·
(512)  Λυσιστράτη: εἶτʼ ἀλγοῦσαι τἄνδοθεν ὑμᾶς ἐπανηρόμεθʼ ἂν γελάσασαι,
(513)  Λυσιστράτη: τί βεβούλευται περὶ τῶν σπονδῶν ἐν τῇ στήλῃ παραγράψαι
(514)  Λυσιστράτη: ἐν τῷ δήμῳ τήμερον ὑμῖν; τίδὲ σοὶ ταῦτʼ; ἦ δʼ ὃς ἂν ἁνήρ.
(515)  Λυσιστράτη: οὐ σιγήσει; κἀγὼ ἐσίγων.
(515b)  Γυνὴ Β.: ἀλλʼ οὐκ ἂν ἐγώ ποτʼ ἐσίγων.
(516)  Πρόβουλος: κἂν ᾤμωζές γʼ, εἰ μὴ ʼσίγας.
(516b)  Λυσιστράτη: τοιγὰρ ἔγωγʼ ἔνδον ἐσίγων.
(517)  Λυσιστράτη: ἔτερόν τι πονηρότερον βούλευμʼ ἐπεπύσμεθʼ ἂν ὑμῶν·
(518)  Λυσιστράτη: εἶτʼ ἠρόμεθʼ ἄν· πῶς ταῦτʼ ὦνερ διαπράττεσθʼ ὧδʼ ἀνοήτως;
(519)  Λυσιστράτη: ὁ δέ μʼ εὐθὺς ὑποβλέψας ἂν ἔφασκʼ, εἰ μὴ τὸν στήμονα νήσω,
(520)  Λυσιστράτη: ὀτοτύξεσθαι μακρὰ τὴν κεφαλήν· πόλεμος δʼ ἄνδρεσσι μελήσει.
(521)  Πρόβουλος: ὀρθῶς γε λέγων νὴ Δίʼ ἐκεῖνος.
(521b)  Λυσιστράτη: πῶς ὀρθῶς ὦ κακόδαιμον,
(522)  Λυσιστράτη: εἰ μηδὲ κακῶς βουλευομένοις ἐξῆν ὑμῖν ὑποθέσθαι;
(523)  Λυσιστράτη: ὅτε δὴ δʼ ὑμῶν ἐν ταῖσιν ὁδοῖς φανερῶς ἠκούομεν ἤδη,
(524)  Λυσιστράτη: οὐκ ἔστιν ἀνὴρ ἐν τῇ χώρᾳ;μὰ Δίʼ οὐ δῆτʼ,εἶφʼ ἕτερός τις·
(525)  Λυσιστράτη: μετὰ ταῦθʼ ἡμῖν εὐθὺς ἔδοξεν σῶσαι τὴν Ἑλλάδα κοινῇ
(526)  Λυσιστράτη: ταῖσι γυναιξὶν συλλεχθείσαις. ποῖ γὰρ καὶ χρῆν ἀναμεῖναι;
(527)  Λυσιστράτη: ἢν οὖν ἡμῶν χρηστὰ λεγουσῶν ἐθελήσητʼ ἀντακροᾶσθαι
(528)  Λυσιστράτη: κἀντισιωπᾶθʼ ὥσπερ χἠμεῖς, ἐπανορθώσαιμεν ἂν ὑμᾶς.
(529)  Πρόβουλος: ὑμεῖς ἡμᾶς; δεινόν γε λέγεις κοὐ τλητὸν ἔμοιγε.
(529b)  Λυσιστράτη: σιώπα.
(530)  Πρόβουλος: σοί γʼ ὦ κατάρατε σιωπῶ ʼγώ, καὶ ταῦτα κάλυμμα φορούσῃ
(531)  Πρόβουλος: περὶ τὴν κεφαλήν; μή νυν ζῴην.
(531bx) === Pnigos ===
(531b)  Λυσιστράτη: ἀλλʼ εἰ τοῦτʼ ἐμπόδιόν σοι,
(532)  Λυσιστράτη: παρʼ ἐμοῦ τουτὶ τὸ κάλυμμα λαβὼν
(533)  Λυσιστράτη: ἔχε καὶ περίθου περὶ τὴν κεφαλήν,
(534)  Λυσιστράτη: κᾆτα σιώπα
(535)  Γυνὴ Γ.: καὶ τοῦτον τὸν καλαθίσκον.
(536)  Λυσιστράτη: κᾆτα ξαίνειν ξυζωσάμενος
(537)  Λυσιστράτη: κυάμους τρώγων·
(538)  Λυσιστράτη: πόλεμος δὲ γυναιξὶ μελήσει.
(539x) == Gegenvorspiel ==
(539)  Χορὸς Γυναικῶν: αἰρώμεθʼ ὦ γυναῖκες ἀπὸ τῶν καλπίδων, ὅπως ἂν
(540)  Χορὸς Γυναικῶν: ἐν τῷ μέρει χἠμεῖς τι ταῖς φίλαισι συλλάβωμεν.
(541x) == Antistrophe 1 ==
(541)  Χορὸς Γυναικῶν: ἔγωγε γὰρ ἂν οὔποτε κάμοιμʼ ἂν ὀρχουμένη,
(542)  Χορὸς Γυναικῶν: †οὐδὲ τὰ γόνατα κόπος ἕλοι μου καματηρόσ†·
(543)  Χορὸς Γυναικῶν: ἐθέλω δʼ ἐπὶ πᾶν ἰέναι
(544)  Χορὸς Γυναικῶν: μετὰ τῶνδʼ ἀρετῆς ἕνεχʼ, αἷς
(545)  Χορὸς Γυναικῶν: ἔνι φύσις, ἔνι χάρις, ἔνι θράσος,
(546)  Χορὸς Γυναικῶν: ἔνι δὲ σοφόν, ἔνι δὲ φιλόπολις
(547)  Χορὸς Γυναικῶν: ἀρετὴ φρόνιμος.
(549x) == Antikatakeleusmos ==
(549)  Χορὸς Γυναικῶν: ἀλλʼ ὦ τηθῶν ἀνδρειοτάτων καὶ μητριδίων ἀκαληφῶν,
(550)  Χορὸς Γυναικῶν: χωρεῖτʼ ὀργῇ καὶ μὴ τέγγεσθʼ· ἔτι γὰρ νῦν οὔρια θεῖτε.
(551x) == Antepirrhema ==
(551)  Λυσιστράτη: ἀλλʼ ἤνπερ ὅ τε γλυκύθυμος Ἔρως χἠ Κυπρογένειʼ Ἀφροδίτη
(552)  Λυσιστράτη: ἵμερον ἡμῶν κατὰ τῶν κόλπων καὶ τῶν μηρῶν καταπνεύσῃ,
(553)  Λυσιστράτη: κᾆτʼ ἐντήξῃ τέτανον τερπνὸν τοῖς ἀνδράσι καὶ ῥοπαλισμούς,
(554)  Λυσιστράτη: οἶμαί ποτε Λυσιμάχας ἡμᾶς ἐν τοῖς Ἕλλησι καλεῖσθαι.
(555)  Πρόβουλος: τί ποιησάσας;
(555b)  Λυσιστράτη: ἢν παύσωμεν πρώτιστον μὲν ξὺν ὅπλοισιν
(556)  Λυσιστράτη: ἀγοράζοντας καὶ μαινομένους.
(556b)  Γυνὴ Α.: νὴ τὴν Παφίαν Ἀφροδίτην.
(557)  Λυσιστράτη: νῦν μὲν γὰρ δὴ κἀν ταῖσι χύτραις κἀν τοῖς λαχάνοισιν ὁμοίως
(558)  Λυσιστράτη: περιέρχονται κατὰ τὴν ἀγορὰν ξὺν ὅπλοις ὥσπερ Κορύβαντες.
(559)  Πρόβουλος: νὴ Δία· χρὴ γὰρ τοὺς ἀνδρείους.
(559b)  Λυσιστράτη: καὶ μὴν τό γε πρᾶγμα γέλοιον,
(560)  Λυσιστράτη: ὅταν ἀσπίδʼ ἔχων καὶ Γοργόνα τις κᾆτʼ ὠνῆται κορακίνους.
(561)  Γυνὴ Β.: νὴ Δίʼ ἐγὼ γοῦν ἄνδρα κομήτην φυλαρχοῦντʼ εἶδον ἐφʼ ἵππου
(562)  Γυνὴ Β.: ἐς τὸν χαλκοῦν ἐμβαλλόμενον πῖλον λέκιθον παρὰ γραός·
(563)  Γυνὴ Β.: ἕτερος δʼ αὖ Θρᾷξ πέλτην σείων κἀκόντιον ὥσπερ ὁ Τηρεύς,
(564)  Γυνὴ Β.: ἐδεδίσκετο τὴν ἰσχαδόπωλιν καὶ τὰς δρυπεπεῖς κατέπινεν.
(565)  Πρόβουλος: πῶς οὖν ὑμεῖς δυναταὶ παῦσαι τεταραγμένα πράγματα πολλὰ
(566)  Πρόβουλος: ἐν ταῖς χώραις καὶ διαλῦσαι;
(566b)  Λυσιστράτη: φαύλως πάνυ.
(566c)  Πρόβουλος: πῶς; ἀπόδειξον.
(567)  Λυσιστράτη: ὥσπερ κλωστῆρʼ, ὅταν ἡμῖν ᾖ τεταραγμένος, ὧδε λαβοῦσαι,
(568)  Λυσιστράτη: ὑπενεγκοῦσαι τοῖσιν ἀτράκτοις τὸ μὲν ἐνταυθοῖ τὸ δʼ ἐκεῖσε,
(569)  Λυσιστράτη: οὕτως καὶ τὸν πόλεμον τοῦτον διαλύσομεν, ἤν τις ἐάσῃ,
(570)  Λυσιστράτη: διενεγκοῦσαι διὰ πρεσβειῶν τὸ μὲν ἐνταυθοῖ τὸ δʼ ἐκεῖσε.
(571)  Πρόβουλος: ἐξ ἐρίων δὴ καὶ κλωστήρων καὶ ἀτράκτων πράγματα δεινὰ
(572)  Πρόβουλος: παύσειν οἴεσθʼ ὦ ἀνόητοι;
(572b)  Λυσιστράτη: κἂν ὑμῖν γʼ εἴ τις ἐνῆν νοῦς,
(573)  Λυσιστράτη: ἐκ τῶν ἐρίων τῶν ἡμετέρων ἐπολιτεύεσθʼ ἂν ἅπαντα.
(574)  Πρόβουλος: πῶς δή; φέρʼ ἴδω.
(574b)  Λυσιστράτη: πρῶτον μὲν ἐχρῆν, ὥσπερ πόκου ἐν βαλανείῳ
(575)  Λυσιστράτη: ἐκπλύναντας τὴν οἰσπώτην, ἐκ τῆς πόλεως ἐπὶ κλίνης
(576)  Λυσιστράτη: ἐκραβδίζειν τοὺς μοχθηροὺς καὶ τοὺς τριβόλους ἀπολέξαι,
(577)  Λυσιστράτη: καὶ τούς γε συνισταμένους τούτους καὶ τοὺς πιλοῦντας ἑαυτοὺς
(578)  Λυσιστράτη: ἐπὶ ταῖς ἀρχαῖσι διαξῆναι καὶ τὰς κεφαλὰς ἀποτῖλαι·
(579)  Λυσιστράτη: εἶτα ξαίνειν ἐς καλαθίσκον κοινὴν εὔνοιαν, ἅπαντας
(580)  Λυσιστράτη: καταμιγνύντας τούς τε μετοίκους κεἴ τις ξένος ἢ φίλος ὑμῖν,
(581)  Λυσιστράτη: κεἴ τις ὀφείλει τῷ δημοσίῳ, καὶ τούτους ἐγκαταμεῖξαι·
(582)  Λυσιστράτη: καὶ νὴ Δία τάς γε πόλεις, ὁπόσαι τῆς γῆς τῆσδʼ εἰσὶν ἄποικοι,
(583)  Λυσιστράτη: διαγιγνώσκειν ὅτι ταῦθʼ ἡμῖν ὥσπερ τὰ κατάγματα κεῖται
(584)  Λυσιστράτη: χωρὶς ἕκαστον· κᾆτʼ ἀπὸ τούτων πάντων τὸ κάταγμα λαβόντας
(585)  Λυσιστράτη: δεῦρο ξυνάγειν καὶ συναθροίξειν εἰς ἕν, κἄπειτα ποιῆσαι
(586)  Λυσιστράτη: τολύπην μεγάλην κᾆτʼ ἐκ ταύτης τῷ δήμῳ χλαῖναν ὑφῆναι.
(587)  Πρόβουλος: οὔκουν δεινὸν ταυτὶ ταύτας ῥαβδίξειν καὶ τολυπεύειν,
(588)  Πρόβουλος: αἶς οὐδὲ μετῆν πάνυ τοῦ πολέμου;
(588b)  Λυσιστράτη: καὶ μὴν ὦ παγκατάρατε
(589)  Λυσιστράτη: πλεῖν ἤ γε διπλοῦν αὐτὸν φέρομεν, πρώτιστον μέν γε τεκοῦσαι
(590)  Λυσιστράτη: κἀκπέμψασαι παῖδας ὁπλίτας.
(590b)  Πρόβουλος: σίγα, μὴ μνησικακήσῃς.
(591)  Λυσιστράτη: εἶθʼ ἡνίκα χρῆν εὐφρανθῆναι καὶ τῆς ἥβης ἀπολαῦσαι,
(592)  Λυσιστράτη: μονοκοιτοῦμεν διὰ τὰς στρατιάς. καὶ θἠμέτερον μὲν ἐᾶτε,
(593)  Λυσιστράτη: περὶ τῶν δὲ κορῶν ἐν τοῖς θαλάμοις γηρασκουσῶν ἀνιῶμαι.
(594)  Πρόβουλος: οὔκουν χἄνδρες γηράσκουσιν;
(594b)  Λυσιστράτη: μὰ Δίʼ ἀλλʼ οὐκ εἶπας ὅμοιον.
(595)  Λυσιστράτη: ὁ μὲν ἥκων γάρ, κἂν ᾖ πολιός, ταχὺ παῖδα κόρην γεγάμηκεν·
(596)  Λυσιστράτη: τῆς δὲ γυναικὸς σμικρὸς ὁ καιρός, κἂν τούτου μὴ ʼπιλάβηται,
(597)  Λυσιστράτη: οὐδεὶς ἐθέλει γῆμαι ταύτην, ὀττευομένη δὲ κάθηται.
(598x) === antipnigos ===
(598)  Πρόβουλος: ἀλλʼ ὅστις ἔτι στῦσαι δυνατὸς—
(599)  Λυσιστράτη: σὺ δὲ δὴ τί μαθὼν οὐκ ἀποθνῄσκεις;
(600)  Λυσιστράτη: †χωρίον ἐστί·† σορὸν ὠνήσει·
(601)  Λυσιστράτη: μελιτοῦτταν ἐγὼ καὶ δὴ μάξω.
(602)  Λυσιστράτη: λαβὲ ταυτὶ καὶ στεφάνωσαι.
(603)  Γυνὴ Ξ.: καὶ ταυτασὶ δέξαι παρʼ ἐμοῦ.
(604)  Γυνὴ Α.: καὶ τουτονγὶ λαβὲ τὸν στέφανον.
(605)  Λυσιστράτη: τοῦ δεῖ; τί ποθεῖς; χώρει ʼς τὴν ναῦν·
(606)  Λυσιστράτη: ὁ Χάρων σε καλεῖ,
(607)  Λυσιστράτη: σὺ δὲ κωλύεις ἀνάγεσθαι.
(608x) === Episode ===
(608)  Πρόβουλος: εἶτʼ οὐχὶ ταῦτα δεινὰ πάσχειν ἔστʼ ἐμέ;
(609)  Πρόβουλος: νὴ τὸν Δίʼ ἀλλὰ τοῖς προβούλοις ἄντικρυς
(610)  Πρόβουλος: ἐμαυτὸν ἐπιδείξω βαδίζων ὡς ἔχω.
(611)  Λυσιστράτη: μῶν ἐγκαλεῖς ὅτι οὐχὶ προὐθέμεσθά σε;
(612)  Λυσιστράτη: ἀλλʼ ἐς τρίτην γοῦν ἡμέραν σοὶ πρῲ πάνυ
(613)  Λυσιστράτη: ἥξει παρʼ ἡμῶν τὰ τρίτʼ ἐπεσκευασμένα.
(614y) === Chor ===
(614x) == Trochäen ==
(614)  Χορὸς γερόντων: οὐκέτʼ ἔργον ἐγκαθεύδειν ὅστις ἔστʼ ἐλεύθερος,
(615)  Χορὸς γερόντων: ἀλλʼ ἐπαποδυώμεθʼ ἄνδρες τουτῳὶ τῷ πράγματι.
(616)  Χορὸς γερόντων: ἤδη γὰρ ὄζειν ταδὶ πλειόνων καὶ μειζόνων
(617x) == Strophe 1 ==
(617)  Χορὸς γερόντων: πραγμάτων μοι δοκεῖ,
(618)  Χορὸς γερόντων: καὶ μάλιστʼ ὀσφραίνομαι τῆς Ἱππίου τυραννίδος·
(620)  Χορὸς γερόντων: καὶ πάνυ δέδοικα μὴ τῶν Λακώνων τινὲς
(621)  Χορὸς γερόντων: δεῦρο συνεληλυθότες ἄνδρες ἐς Κλεισθένους
(622)  Χορὸς γερόντων: τὰς θεοῖς ἐχθρὰς γυναῖκας ἐξεπαίρωσιν δόλῳ
(623)  Χορὸς γερόντων: καταλαβεῖν τὰ χρήμαθʼ ἡμῶν τόν τε μισθόν,
(625)  Χορὸς γερόντων: ἔνθεν ἔζων ἐγώ.
(626x) == Trochäen ==
(626)  Χορὸς γερόντων: δεινὰ γάρ τοι τάσδε γʼ ἤδη τοὺς πολίτας νουθετεῖν,
(627)  Χορὸς γερόντων: καὶ λαλεῖν γυναῖκας οὔσας ἀσπίδος χαλκῆς πέρι,
(628)  Χορὸς γερόντων: καὶ διαλλάττειν πρὸς ἡμᾶς ἀνδράσιν Λακωνικοῖς,
(629)  Χορὸς γερόντων: οἷσι πιστὸν οὐδὲν εἰ μή περ λύκῳ κεχηνότι.
(630)  Χορὸς γερόντων: ἀλλὰ ταῦθʼ ὕφηναν ἡμῖν ἄνδρες ἐπὶ τυραννίδι.
(631)  Χορὸς γερόντων: ἀλλʼ ἐμοῦ μὲν οὐ τυραννεύσουσʼ, ἐπεὶ φυλάξομαι
(632)  Χορὸς γερόντων: καὶ φορήσω τὸ ξίφος τὸ λοιπὸν ἐν μύρτου κλαδί,
(633)  Χορὸς γερόντων: ἀγοράσω τʼ ἐν τοῖς ὅπλοις ἑξῆς Ἀριστογείτονι,
(634)  Χορὸς γερόντων: ὧδέ θʼ ἑστήξω παρʼ αὐτόν· †αὐτὸσ† γάρ μοι γίγνεται
(635)  Χορὸς γερόντων: τῆς θεοῖς ἐχθρᾶς πατάξαι τῆσδε γραὸς τὴν γνάθον.
(636x) == Antistrophe 1 ==
(636)  Χορὸς Γυναικῶν: οὐκ ἄρʼ εἰσιόντα σʼ οἴκαδʼ ἡ τεκοῦσα γνώσεται.
(637)  Χορὸς Γυναικῶν: ἀλλὰ θώμεσθʼ ὦ φίλαι γρᾶες ταδί πρῶτον χαμαί.
(638)  Χορὸς Γυναικῶν: ἡμεῖς γὰρ ὦ πάντες ἀστοὶ λόγων κατάρχομεν
(639)  Χορὸς Γυναικῶν: τῇ πόλει χρησίμων·
(640)  Χορὸς Γυναικῶν: εἰκότως, ἐπεὶ χλιδῶσαν ἀγλαῶς ἔθρεψέ με.
(641)  Χορὸς Γυναικῶν: ἑπτὰ μὲν ἔτη γεγῶσʼ εὐθὺς ἠρρηφόρουν·
(642)  Χορὸς Γυναικῶν: εἶτʼ ἀλετρὶς ἦ δεκέτις οὖσα τἀρχηγέτι·
(645)  Χορὸς Γυναικῶν: κᾆτʼ ἔχουσα τὸν κροκωτὸν ἄρκτος ἦ Βραυρωνίοις·
(646)  Χορὸς Γυναικῶν: κἀκανηφόρουν ποτʼ οὖσα παῖς καλὴ ʼχουσʼ
(647)  Χορὸς Γυναικῶν: ἰσχάδων ὁρμαθόν·
(648x) == Trochäen ==
(648)  Χορὸς Γυναικῶν: ἆρα προὐφείλω τι χρηστὸν τῇ πόλει παραινέσαι;
(649)  Χορὸς Γυναικῶν: εἰ δʼ ἐγὼ γυνὴ πέφυκα, τοῦτο μὴ φθονεῖτέ μοι,
(650)  Χορὸς Γυναικῶν: ἢν ἀμείνω γʼ εἰσενέγκω τῶν παρόντων πραγμάτων.
(651)  Χορὸς Γυναικῶν: τοὐράνου γάρ μοι μέτεστι· καὶ γὰρ ἄνδρας ἐσφέρω,
(652)  Χορὸς Γυναικῶν: τοῖς δὲ δυστήνοις γέρουσιν οὐ μέτεσθʼ ὑμῖν, ἐπεὶ
(653)  Χορὸς Γυναικῶν: τὸν ἔρανον τὸν λεγόμενον παππῷον ἐκ τῶν Μηδικῶν
(654)  Χορὸς Γυναικῶν: εἶτʼ ἀναλώσαντες οὐκ ἀντεσφέρετε τὰς ἐσφοράς,
(655)  Χορὸς Γυναικῶν: ἀλλʼ ὑφʼ ὑμῶν διαλυθῆναι προσέτι κινδυνεύομεν.
(656)  Χορὸς Γυναικῶν: ἆρα γρυκτόν ἐστιν ὑμῖν; εἰ δὲ λυπήσεις τί με,
(657)  Χορὸς Γυναικῶν: τῷδέ γʼ ἀψήκτῳ πατάξω τῷ κοθόρνῳ τὴν γνάθον.
(658x) == Strophe 2 ==
(658)  Χορὸς γερόντων: ταῦτʼ οὖν οὐχ ὕβρις τὰ πράγματʼ ἐστὶ
(660)  Χορὸς γερόντων: πολλή; κἀπιδώσειν μοι δοκεῖ τὸ χρῆμα μᾶλλον.
(661)  Χορὸς γερόντων: ἀλλʼ ἀμυντέον τὸ πρᾶγμʼ ὅστις γʼ ἐνόρχης ἔστʼ ἀνήρ.
(662)  Χορὸς γερόντων: ἀλλὰ τὴν ἐξωμίδʼ ἐκδυώμεθʼ, ὡς τὸν ἄνδρα δεῖ
(663)  Χορὸς γερόντων: ἀνδρὸς ὄζειν εὐθύς, ἀλλʼ οὐν ἐντεθριῶσθαι πρέπει.
(665)  Χορὸς γερόντων: ἀλλʼ ἄγετε λευκόποδες, οἵπερ επὶ Λείψύδριον ἤλθομεν ὅτʼ ἦμεν ἔτι,
(666)  Χορὸς γερόντων: νῦν δεῖ νῦν ἀνηβῆσαι πάλιν κἀναπτερῶσαι
(670)  Χορὸς γερόντων: πᾶν τὸ σῶμα κἀποσείσασθαι τὸ γῆρας τόδε.
(672x) == Trochäen ==
(672)  Χορὸς γερόντων: εἰ γὰρ ἐνδώσει τις ἡμῶν ταῖσδε κἂν σμικρὰν λαβήν,
(673)  Χορὸς γερόντων: οὐδὲν ἐλλείψουσιν αὗται λιπαροῦς χειρουργίας,
(674)  Χορὸς γερόντων: ἀλλὰ καὶ ναῦς τεκτανοῦνται, κἀπιχειρήσουσʼ ἔτι
(675)  Χορὸς γερόντων: ναυμαχεῖν καὶ πλεῖν ἐφʼ ἡμἁς ὥσπε, Ἀρτεμισία.
(676)  Χορὸς γερόντων: ἢν δʼ ἐφʼ ἱππικὴν τράπωνται, διαγράφω τοὺς ἱππέας.
(677)  Χορὸς γερόντων: ἱππικώτατον γάρ ἐστι χρῆμα κἄποχον γυνή,
(678)  Χορὸς γερόντων: κοὐκ ἂν ἀπολίσθοι τρέχοντος· τὰς δʼ Ἀμαζόνας σκόπει,
(679)  Χορὸς γερόντων: ἃς Μίκων ἔγραψʼ ἐφʼ ἵππων μαχομένας τοῖς ἀνδράσιν.
(680)  Χορὸς γερόντων: ἀλλὰ τούτων χρῆν ἁπασῶν ἐς τετρημένον ξύλον
(681)  Χορὸς γερόντων: ἐγκαθαρμόσαι λαβόντας τουτονὶ τὸν αὐχένα.
(683x) == Antistrophe 2 ==
(683)  Χορὸς Γυναικῶν: εἰ νὴ τὼ θεώ με ζωπυρήσεις,
(684)  Χορὸς Γυναικῶν: λύσω τὴν ἐμαυτῆς ὗν ἐγὼ δή, καὶ ποιήσω
(685)  Χορὸς Γυναικῶν: τήμερον τοὺς δημότας βωστρεῖν σʼ ἐγὼ πεκτούμενον.
(686)  Χορὸς Γυναικῶν: ἀλλὰ χἠμεῖς ὦ γυναῖκες θᾶττον ἐκδυώμεθα,
(687)  Χορὸς Γυναικῶν: ὡς ἂν ὄζωμεν γυναικῶν αὐτοδὰξ ὠργισμένων.
(688)  Χορὸς Γυναικῶν: νῦν πρὸς ἔμʼ ἴτω τις, ἵνα μή ποτε φάγῃ σκόροδα, μηδὲ
(690)  Χορὸς Γυναικῶν: κυάμους μέλανας.
(691)  Χορὸς Γυναικῶν: ὡς εἰ καὶ μόνον κακῶς ἐρεῖς, ὑπερχολῶ γάρ,
(695)  Χορὸς Γυναικῶν: αἰετὸν τίκτοντα κάνθαρός σε μαιεύσομαι.
(696x) == Trochäen ==
(696)  Χορὸς Γυναικῶν: οὐ γὰρ ὑμῶν φροντίσαιμʼ ἄν, ἢν ἐμοὶ ζῇ Λαμπιτὼ
(697)  Χορὸς Γυναικῶν: ἥ τε Θηβαία φίλη παῖς εὐγενὴς Ἰσμηνία.
(698)  Χορὸς Γυναικῶν: οὐ γὰρ ἔσται δύναμις, οὐδʼ ἢν ἑπτάκις σὺ ψηφίσῃ,
(699)  Χορὸς Γυναικῶν: ὅστις ὦ δύστηνʼ ἀπήχθου πᾶσι καὶ τοῖς γείτοσιν.
(700)  Χορὸς Γυναικῶν: ὥστε κἀχθὲς θἠκάτῃ ποιοῦσα παιγνίαν ἐγὼ
(701)  Χορὸς Γυναικῶν: τοῖσι παισὶ τὴν ἑταίραν ἐκάλεσʼ ἐκ τῶν γειτόνων,
(702)  Χορὸς Γυναικῶν: παῖδα χρηστὴν κἀγαπητὴν ἐκ Βοιωτῶν ἔγχελυν·
(703)  Χορὸς Γυναικῶν: οἱ δὲ πέμψειν οὐκ ἔφασκον διὰ τὰ σὰ ψηφίσματα.
(704)  Χορὸς Γυναικῶν: κοὐχὶ μὴ παύσησθε τῶν ψηφισμάτων τούτων, πρὶν ἂν
(705)  Χορὸς Γυναικῶν: τοῦ σκέλους ὑμᾶς λαβών τις ἐκτραχηλίσῃ φέρων.
(706x) === Episode ===
(706)  Χορὸς Γυναικῶν: ἄνασσα πράγους τοῦδε καὶ βουλεύματος,
(707)  Χορὸς Γυναικῶν: τί μοι σκυθρωπὸς ἐξελήλυθας δόμων;
(708)  Λυσιστράτη: κακῶν γυναικῶν ἔργα καὶ θήλεια φρὴν
(709)  Λυσιστράτη: ποιεῖ μʼ ἄθυμον περιπατεῖν τʼ ἄνω κάτω.
(710)  Χορὸς Γυναικῶν: τί φῄς; τί φῄς;
(711)  Λυσιστράτη: ἀληθῆ, ἀληθῆ.
(712)  Χορὸς Γυναικῶν: τί δʼ ἐστὶ δεινόν; φράζε ταῖς σαυτῆς φίλαις.
(713)  Λυσιστράτη: ἀλλʼ αἰσχρὸν εἰπεῖν καὶ σιωπῆσαι βαρύ.
(714)  Χορὸς Γυναικῶν: μή νύν με κρύψῃς ὅ τι πεπόνθαμεν κακόν.
(715)  Λυσιστράτη: βινητιῶμεν, ᾗ βράχιστον τοῦ λόγου.
(716)  Χορὸς Γυναικῶν: ἰὼ Ζεῦ.
(717)  Λυσιστράτη: τί Ζῆνʼ ἀυτεῖς; ταῦτα δʼ οὖν οὕτως ἔχει.
(718)  Λυσιστράτη: ἐγὼ μὲν οὖν αὐτὰς ἀποσχεῖν οὐκέτι
(719)  Λυσιστράτη: οἵα τʼ ἀπὸ τῶν ἀνδρῶν· διαδιδράσκουσι γάρ.
(720)  Λυσιστράτη: τὴν μέν γε πρώτην διαλέγουσαν τὴν ὀπὴν
(721)  Λυσιστράτη: κατέλαβον ᾗ τοῦ Πανός ἐστι ταὐλίον,
(722)  Λυσιστράτη: τὴν δʼ ἐκ τροχιλείας αὖ κατειλυσπωμένην,
(723)  Λυσιστράτη: τὴν δʼ αὐτομολοῦσαν, τὴν δʼ ἐπὶ στρούθου †μίαν†
(724)  Λυσιστράτη: ἤδη πέτεσθαι διανοουμένην κάτω
(725)  Λυσιστράτη: ἐς Ὀρσιλόχου χθὲς τῶν τριχῶν κατέσπασα.
(726)  Λυσιστράτη: πάσας τε προφάσεις ὥστʼ ἀπελθεῖν οἴκαδε
(727)  Λυσιστράτη: ἕλκουσιν. ἤδη γοῦν τις αὐτῶν ἔρχεται.
(728)  Λυσιστράτη: αὕτη σὺ ποῖ θεῖς;
(728b)  Γυνὴ Α.: οἴκαδʼ ἐλθεῖν βούλομαι.
(729)  Γυνὴ Α.: οἴκοι γάρ ἐστιν ἔριά μοι Μιλήσια
(730)  Γυνὴ Α.: ὑπὸ τῶν σέων κατακοπτόμενα.
(730b)  Λυσιστράτη: ποίων σέων;
(731)  Λυσιστράτη: οὐκ εἶ πάλιν;
(731b)  Γυνὴ Α.: ἀλλʼ ἥξω ταχέως νὴ τὼ θεὼ
(732)  Γυνὴ Α.: ὅσον διαπετάσασʼ ἐπὶ τῆς κλίνης μόνον.
(733)  Λυσιστράτη: μὴ διαπετάννυ, μηδʼ ἀπέλθῃς μηδαμῇ.
(734)  Γυνὴ Α.: ἀλλʼ ἐῶ ʼπολέσθαι τἄριʼ;
(734b)  Λυσιστράτη: ἢν τούτου δέῃ.
(735)  Γυνὴ Β.: τάλαινʼ ἐγώ, τάλαινα τῆς Ἀμοργίδος,
(736)  Γυνὴ Β.: ἣν ἄλοπον οἴκοι καταλέλοιφʼ.
(736b)  Λυσιστράτη: αὕθἠτέρα
(737)  Λυσιστράτη: ἐπὶ τὴν Ἄμοργιν τὴν ἄλοπον ἐξέρχεται.
(738)  Λυσιστράτη: χώρει πάλιν δεῦρʼ.
(738b)  Γυνὴ Β.: ἀλλὰ νὴ τὴν Φωσφόρον
(739)  Γυνὴ Β.: ἔγωγʼ ἀποδείρασʼ αὐτίκα μάλʼ ἀνέρχομαι.
(740)  Λυσιστράτη: μή μἀποδείρῃς. ἢν γὰρ ἄρξῃς τοῦτο σύ,
(741)  Λυσιστράτη: ἑτέρα γυνὴ ταὐτὸν ποιεῖν βουλήσεται.
(742)  Γυνὴ Γ: ὦ πότνιʼ Εἰλείθυιʼ ἐπίσχες τοῦ τόκου,
(743)  Γυνὴ Γ: ἕως ἂν εἰς ὅσιον μόλω ʼγὼ χωρίον.
(744)  Λυσιστράτη: τί ταῦτα ληρεῖς;
(744b)  Γυνὴ Γ: αὐτίκα μάλα τέξομαι.
(745)  Λυσιστράτη: ἀλλʼ οὐκ ἐκύεις σύ γʼ ἐχθές.
(745b)  Γυνὴ Γ: ἀλλὰ τήμερον.
(746)  Γυνὴ Γ: ἀλλʼ οἴκαδέ μʼ ὡς τὴν μαῖαν ὦ Λυσιστράτη
(747)  Γυνὴ Γ: ἀπόπεμψον ὡς τάχιστα.
(747b)  Λυσιστράτη: τίνα λόγον λέγεις;
(748)  Λυσιστράτη: τί τοῦτʼ ἔχεις τὸ σκληρόν;
(748b)  Γυνὴ Γ: ἄρρεν παιδίον.
(749)  Λυσιστράτη: μὰ τὴν Ἀφροδίτην οὐ σύ γʼ, ἀλλʼ ἢ χαλκίον
(750)  Λυσιστράτη: ἔχειν τι φαίνει κοῖλον· εἴσομαι δʼ ἐγώ.
(751)  Λυσιστράτη: ὦ καταγέλαστʼ ἔχουσα τὴν ἱερὰν κυνῆν
(752)  Λυσιστράτη: κυεῖν ἔφασκες;
(752b)  Γυνὴ Γ: καὶ κυῶ γε νὴ Δία.
(753)  Λυσιστράτη: τί δῆτα ταύτην εἶχες;
(753b)  Γυνὴ Γ: ἵνα μʼ εἰ καταλάβοι
(754)  Γυνὴ Γ: ὁ τόκος ἔτʼ ἐν πόλει, τέκοιμʼ ἐς τὴν κυνῆν
(755)  Γυνὴ Γ: ἐσβᾶσα ταύτην, ὥσπερ αἱ περιστεραί.
(756)  Λυσιστράτη: τί λέγεις; προφασίζει· περιφανῆ τὰ πράγματα.
(757)  Λυσιστράτη: οὐ τἀμφιδρόμια τῆς κυνῆς αὐτοῦ μενεῖς;
(758)  Γυνὴ Γ: ἀλλʼ οὐ δύναμαι ʼγωγʼ οὐδὲ κοιμᾶσθʼ ἐν πόλει,
(759)  Γυνὴ Γ: ἐξ οὗ τὸν ὄφιν εἶδον τὸν οἰκουρόν ποτε.
(760)  Γυνὴ Δ: ἐγὼ δʼ ὑπὸ τῶν γλαυκῶν γε τάλαινʼ ἀπόλλυμαι
(761)  Γυνὴ Δ: ταῖς ἀγρυπνίαισι κακκαβαζουσῶν ἀεί.
(762)  Λυσιστράτη: ὦ δαιμόνιαι παύσασθε τῶν τερατευμάτων.
(763)  Λυσιστράτη: ποθεῖτʼ ἴσως τοὺς ἄνδρας· ἡμᾶς δʼ οὐκ οἴει
(764)  Λυσιστράτη: ποθεῖν ἐκείνους; ἀργαλέας γʼ εὖ οἶδʼ ὅτι
(765)  Λυσιστράτη: ἄγουσι νύκτας. ἀλλʼ ἀνάσχεσθʼ ὦγαθαί,
(766)  Λυσιστράτη: καὶ προσταλαιπωρήσατʼ ἔτʼ ὀλίγον χρόνον,
(767)  Λυσιστράτη: ὡς χρησμὸς ἡμῖν ἐστιν ἐπικρατεῖν, ἐὰν
(768)  Λυσιστράτη: μὴ στασιάσωμεν· ἔστι δʼ ὁ χρησμὸς οὑτοσί.
(769)  Γυνὴ Α: λέγʼ αὐτὸν ἡμῖν ὅ τι λέγει.
(769b)  Λυσιστράτη: σιγᾶτε δή.
(770)  Λυσιστράτη: ἀλλʼ ὁπόταν πτήξωσι χελιδόνες εἰς ἕνα χῶρον,
(771)  Λυσιστράτη: τοὺς ἔποπας φεύγουσαι, ἀπόσχωνταί τε φαλήτων,
(772)  Λυσιστράτη: παῦλα κακῶν ἔσται, τὰ δʼ ὑπέρτερα νέρτερα θήσει
(773)  Λυσιστράτη: Ζεὺς ὑψιβρεμέτης—
(773b)  Γυνὴ Β: ἐπάνω κατακεισόμεθʼ ἡμεῖς;
(774)  Λυσιστράτη: ἢν δὲ διαστῶσιν καὶ ἀναπτῶνται πτερύγεσσιν
(775)  Λυσιστράτη: ἐξ ἱεροῦ ναοῖο χελιδόνες, οὐκέτι δόξει
(776)  Λυσιστράτη: ὄρνεον οὐδʼ ὁτιοῦν καταπυγωνέστερον εἶναι.
(777)  Γυνὴ Α: σαφής γʼ ὁ χρησμὸς νὴ Δίʼ.
(777b)  Λυσιστράτη: ὦ πάντες θεοί,
(778)  Λυσιστράτη: μή νυν ἀπείπωμεν ταλαιπωρούμεναι,
(779)  Λυσιστράτη: ἀλλʼ εἰσίωμεν. καὶ γὰρ αἰσχρὸν τουτογὶ
(780)  Λυσιστράτη: ὦ φίλταται, τὸν χρησμὸν εἰ προδώσομεν.
(781y) === Lyrische Szene ===
(781x) == Strophe 1 ==
(781)  Χορὸς γερόντων: μῦθον βούλομαι λέξαι τινʼ ὑμῖν, ὅν ποτʼ ἤκουσʼ
(782)  Χορὸς γερόντων: αὐτὸς ἔτι παῖς ὤν.
(785)  Χορὸς γερόντων: οὕτως ἦν νεανίσκος Μελανίων τις,
(786)  Χορὸς γερόντων: ὃς φεύγων γάμον ἀφίκετʼ ἐς ἐρημίαν,
(787)  Χορὸς γερόντων: κἀν τοῖς ὄρεσιν ᾤκει·
(788)  Χορὸς γερόντων: κᾆτʼ ἐλαγοθήρει
(790)  Χορὸς γερόντων: πλεξάμενος ἄρκυς,
(791)  Χορὸς γερόντων: καὶ κύνα τινʼ εἶχεν,
(792)  Χορὸς γερόντων: κοὐκέτι κατῆλθε πάλιν οἴκαδʼ ὑπὸ μίσους.
(793)  Χορὸς γερόντων: οὕτω τὰς γυναῖκας ἐβδελύχθη
(795)  Χορὸς γερόντων: ʼκʼεῖνος, ἡμεῖς τʼ οὐδὲν ἧττον
(796)  Χορὸς γερόντων: τοῦ Μελανίωνος οἱ σώφρονες.
(797)  γέρων: βούλομαί σε γραῦ κύσαι—
(798)  Γυνή: κρόμμυόν τἄρʼ οὐκ ἔδει.
(799)  γέρων: κἀνατείνας λακτίσαι.
(800)  Γυνή: τὴν λόχμην πολλὴν φορεῖς.
(801)  Χορὸς γερόντων: καὶ Μυρωνίδης γὰρ ἦν
(802)  Χορὸς γερόντων: τραχὺς ἐντεῦθεν μελάμπυγός
(803)  Χορὸς γερόντων: τε τοῖς ἐχθροῖς ἅπασιν,
(804)  Χορὸς γερόντων: ὥς δὲ καὶ Φορμίων.
(805x) == Antistrophe 2 ==
(805)  Χορὸς Γυναικῶν: κἀγὼ βούλομαι μῦθόν τινʼ ὑμῖν ἀντιλέξαι
(806)  Χορὸς Γυναικῶν: τῷ Μελανίωνι.
(807)  Χορὸς Γυναικῶν: Τίμων ἦν ἀίδρυτός τις ἀβάτοισιν
(810)  Χορὸς Γυναικῶν: ἐν σκώλοισι τὸ πρόσωπον περιειργμένος,
(811)  Χορὸς Γυναικῶν: Ἐρινύων ἀπορρώξ.
(812)  Χορὸς Γυναικῶν: οὗτος οὖν ὁ Τίμων
(813)  Χορὸς Γυναικῶν: [[Zeile Lost]]
(814)  Χορὸς Γυναικῶν: ᾤχεθʼ ὑπὸ μίσους
(815)  Χορὸς Γυναικῶν: πολλὰ καταρασάμενος ἀνδράσι πονηροῖς.
(816)  Χορὸς Γυναικῶν: οὕτω ʼκεῖνος ὑμῶν ἀντεμίσει
(817)  Χορὸς Γυναικῶν: τοὺς πονηροὺς ἄνδρας ἀεί,
(820)  Χορὸς Γυναικῶν: ταῖσι δὲ γυναιξὶν ἦν φίλτατος.
(821)  Γυνή: τὴν γνάθον βούλει θένω;
(822)  γέρων: μηδαμῶς· †ἔδεισά γε.†
(823)  Γυνή: ἀλλὰ κρούσω τῷ σκέλει;
(824)  γέρων: τὸν σάκανδρον ἐκφανεῖς.
(825)  Χορὸς Γυναικῶν: ἀλλʼ ὅμως ἂν οὐκ ἴδοις
(826)  Χορὸς Γυναικῶν: καίπερ οὔσης γραὸς ὄντʼ αὐτὸν
(827)  Χορὸς Γυναικῶν: κομήτην, ἀλλʼ ἀπεψιλωμένον
(828)  Χορὸς Γυναικῶν: τῷ λύχνῳ.
(829x) === Lyrische Szene ===
(829)  Λυσιστράτη: ἰοὺ ἰοὺ γυναῖκες ἴτε δεῦρʼ ὡς ἐμὲ
(830)  Λυσιστράτη: ταχέως.
(830b)  Γυνή: τί δʼ ἔστιν; εἰπέ μοι τίς ἡ βοή;
(831)  Λυσιστράτη: ἄνδρʼ ἄνδρʼ ὁρῶ προσιόντα παραπεπληγμένον,
(832)  Λυσιστράτη: τοῖς τῆς Ἀφροδίτης ὀργίοις εἰλημμένον.
(833)  Λυσιστράτη: ὦ πότνια Κύπρου καὶ Κυθήρων καὶ Πάφου
(834)  Λυσιστράτη: μεδέουσʼ, ἴθʼ ὀρθὴν ἥνπερ ἔρχι τὴν ὁδόν.
(835)  Γυνή: ποῦ δʼ ἐστὶν ὅστις ἐστί;
(835b)  Λυσιστράτη: παρὰ τὸ τῆς Χλόης.
(836)  Γυνὴ: ὢ νὴ Δίʼ ἔστι δῆτα. τίς κἀστίν ποτε;
(837)  Λυσιστράτη: ὁρᾶτε· γιγνώσκει τις ὑμῶν;
(837b)  Μυρρίνη: νὴ Δία
(838)  Μυρρίνη: ἔγωγε· κἀστὶν οὑμὸς ἀνὴρ Κινησίας.
(839)  Λυσιστράτη: σὸν ἔργον ἤδη τοῦτον ὀπτᾶν καὶ στρέφειν
(840)  Λυσιστράτη: κἀξηπεροπεύειν καὶ φιλεῖν καὶ μὴ φιλεῖν,
(841)  Λυσιστράτη: καὶ πάνθʼ ὑπέχειν πλὴν ὧν σύνοιδεν ἡ κύλιξ.
(842)  Μυρρίνη: ἀμέλει ποιήσω ταῦτʼ ἐγώ.
(842b)  Λυσιστράτη: καὶ μὴν ἐγὼ
(843)  Λυσιστράτη: ξυνηπεροπεύσω σοι παραμένουσʼ ἐνθαδί,
(844)  Λυσιστράτη: καὶ ξυσταθεύσω τοῦτον. ἀλλʼ ἀπέλθετε.
(845)  Κινησίας: οἴμοι κακοδαίμων, οἷος ὁ σπασμός μʼ ἔχει
(846)  Κινησίας: χὠ τέτανος ὥσπερ ἐπὶ τροχοῦ στρεβλούμενον.
(847)  Λυσιστράτη: τίς οὗτος οὑντὸς τῶν φυλάκων ἑστώς;
(847b)  Κινησίας: ἐγώ.
(848)  Λυσιστράτη: ἀνήρ;
(848b)  Κινησίας: ἀνὴρ δῆτʼ.
(848c)  Λυσιστράτη: οὐκ ἄπει δῆτʼ ἐκποδών;
(849)  Κινησίας: σὺ δʼ εἶ τίς ἡκβάλλουσά μʼ;
(849b)  Λυσιστράτη: ἡμεροσκόπος.
(850)  Κινησίας: πρὸς τῶν θεῶν νυν ἐκκάλεσόν μοι Μυρρίνην.
(851)  Λυσιστράτη: ἰδοὺ καλέσω ʼγὼ Μυρρίνην σοι; σὺ δὲ τίς εἶ;
(852)  Κινησίας: ἀνὴρ ἐκείνης, Παιονίδης Κινησίας.
(853)  Λυσιστράτη: ὦ χαῖρε φίλτατʼ· οὐ γὰρ ἀκλεὲς τοὔνομ
(854)  Λυσιστράτη: τὸ σὸν παρʼ ἡμῖν ἐστιν οὐδʼ ἀνώνυμον.
(855)  Λυσιστράτη: ἀεὶ γὰρ ἡ γυνή σʼ ἔχει διὰ στόμα.
(856)  Λυσιστράτη: κἂν ᾠὸν ἢ μῆλον λάβῃ, Κινησίᾳ
(857)  Λυσιστράτη: τουτὶ γένοιτο, φησίν.
(857b)  Κινησίας: ὢ πρὸς τῶν θεῶν.
(858)  Λυσιστράτη: νὴ τὴν Ἀφροδίτην· κἂν περὶ ἀνδρῶν γʼ ἐμπέσῃ
(859)  Λυσιστράτη: λόγος τις, εἴρηκʼ εὐθέως ἡ σὴ γυνὴ
(860)  Λυσιστράτη: ὅτι λῆρός ἐστι τἄλλα πρὸς Κινησίαν.
(861)  Κινησίας: ἴθι νυν κάλεσον αὐτήν.
(861b)  Λυσιστράτη: τί οὖν; δώσεις τί μοι;
(862)  Κινησίας: ἔγωγέ σοι νὴ τὸν Δίʼ, ἢν βούλῃ γε σύ·
(863)  Κινησίας: ἔχω δὲ τοῦθʼ· ὅπερ οὖν ἔχω, δίδωμί σοι.
(864)  Λυσιστράτη: φέρε νυν καλέσω καταβᾶσά σοι.
(864b)  Κινησίας: ταχύ νυν πάνυ.
(865)  Κινησίας: ὡς οὐδεμίαν ἔχω γε τῷ βίῳ χάριν,
(866)  Κινησίας: ἐξ οὗπερ αὕτη ʼξῆλθεν ἐκ τῆς οἰκίας·
(867)  Κινησίας: ἀλλʼ ἄχθομαι μὲν εἰσιών, ἔρημα δὲ
(868)  Κινησίας: εἶναι δοκεῖ μοι πάντα, τοῖς δὲ σιτίοις
(869)  Κινησίας: χάριν οὐδεμίαν οἶδʼ ἐσθίων· ἔστυκα γάρ.
(870)  Μυρρίνη: φιλῶ φιλῶ ʼγὼ τοῦτον· ἀλλʼ οὐ βούλεται
(871)  Μυρρίνη: ὑπʼ ἐμοῦ φιλεῖσθαι. σὺ δʼ ἐμὲ τούτῳ μὴ κάλει.
(872)  Κινησίας: ὦ γλυκύτατον Μυρρινίδιον τί ταῦτα δρᾷς;
(873)  Κινησίας: κατάβηθι δεῦρο.
(873b)  Μυρρίνη: μὰ Δίʼ ἐγὼ μὲν αὐτόσʼ οὔ.
(874)  Κινησίας: ἐμοῦ καλοῦντος οὐ καταβήσει Μυρρίνη;
(875)  Μυρρίνη: οὐ γὰρ δεόμενος οὐδὲν ἐκκαλεῖς ἐμέ.
(876)  Κινησίας: ἐγὼ οὐ δεόμενος; ἐπιτετριμμένος μὲν οὖν.
(877)  Μυρρίνη: ἄπειμι.
(877b)  Κινησίας: μὴ δῆτʼ, ἀλλὰ τῷ γοῦν παιδίῳ
(878)  Κινησίας: ὑπάκουσον· οὗτος οὐ καλεῖς τὴν μαμμίαν;
(879)  Παῖς Κινησίου: μαμμία, μαμμία, μαμμία.
(880)  Κινησίας: αὕτη τί πάσχεις; οὐδʼ ἐλεεῖς τὸ παιδίον
(881)  Κινησίας: ἄλουτον ὂν κἄθηλον ἕκτην ἡμέραν;
(882)  Μυρρίνη: ἔγωγʼ ἐλεῶ δῆτʼ· ἀλλʼ ἀμελὴς αὐτῷ πατὴρ
(883)  Μυρρίνη: ἔστιν.
(883b)  Κινησίας: κατάβηθʼ ὦ δαιμονία τῷ παιδίῳ.
(884)  Μυρρίνη: οἷον τὸ τεκεῖν· καταβατέον. τί γὰρ πάθω;
(885)  Κινησίας: ἐμοὶ γὰρ αὕτη καὶ νεωτέρα δοκεῖ
(886)  Κινησίας: πολλῷ γεγενῆσθαι κἀγανώτερον βλέπειν·
(887)  Κινησίας: χἂ δυσκολαίνει πρὸς ἐμὲ καὶ βρενθύεται,
(888)  Κινησίας: ταῦτʼ αὐτὰ δή ʼσθʼ ἃ κἄμʼ ἐπιτρίβει τῷ πόθῳ.
(889)  Μυρρίνη: ὦ γλυκύτατον σὺ τεκνίδιον κακοῦ πατρός,
(890)  Μυρρίνη: φέρε σε φιλήσω γλυκύτατον τῇ μαμμίᾳ.
(891)  Κινησίας: τί ὦ πονήρα ταῦτα ποιεῖς χἀτέραις
(892)  Κινησίας: πείθει γυναιξί, κἀμέ τʼ ἄχθεσθαι ποιεῖς
(893)  Κινησίας: αὐτή τε λυπεῖ;
(893b)  Μυρρίνη: μὴ πρόσαγε τὴν χεῖρά μοι.
(894)  Κινησίας: τὰ δʼ ἔνδον ὄντα τἀμὰ καὶ σὰ χρήματα
(895)  Κινησίας: χεῖρον διατίθης.
(895b)  Μυρρίνη: ὀλίγον αὐτῶν μοι μέλει.
(896)  Κινησίας: ὀλίγον μέλει σοι τῆς κρόκης φορουμένης
(897)  Κινησίας: ὑπὸ τῶν ἀλεκτρυόνων;
(897b)  Μυρρίνη: ἔμοιγε νὴ Δία.
(898)  Κινησίας: τὰ δὲ τῆς Ἀφροδίτης ἱέρʼ ἀνοργίαστά σοι
(899)  Κινησίας: χρόνον τοσοῦτόν ἐστιν. οὐ βαδιεῖ πάλιν;
(900)  Μυρρίνη: μὰ Δίʼ οὐκ ἔγωγʼ, ἢν μὴ διαλλαχθῆτέ γε
(901)  Μυρρίνη: καὶ τοῦ πολέμου παύσησθε.
(901b)  Κινησίας: τοιγάρ, ἢν δοκῇ,
(902)  Κινησίας: ποιήσομεν καὶ ταῦτα.
(902b)  Μυρρίνη: τοιγάρ, ἢν δοκῇ,
(903)  Μυρρίνη: κἄγωγʼ ἄπειμʼ ἐκεῖσε· νῦν δʼ ἀπομώμοκα.
(904)  Κινησίας: σὺ δʼ ἀλλὰ κατακλίνηθι μετʼ ἐμοῦ διὰ χρόνου.
(905)  Μυρρίνη: οὐ δῆτα· καίτοι σʼ οὐκ ἐρῶ γʼ ὡς οὐ φιλῶ.
(906)  Κινησίας: φιλεῖς; τί οὖν οὐ κατεκλίνης ὦ Μύρριον;
(907)  Μυρρίνη: ὦ καταγέλαστʼ ἐναντίον τοῦ παιδίου;
(908)  Κινησίας: μὰ Δίʼ ἀλλὰ τοῦτό γʼ οἴκαδʼ ὦ Μανῆ φέρε.
(909)  Κινησίας: ἰδοὺ τὸ μέν σοι παιδίον καὶ δὴ ʼκποδών,
(910)  Κινησίας: σὺ δʼ οὐ κατακλίνει.
(910b)  Μυρρίνη: ποῦ γὰρ ἄν τις καὶ τάλαν
(911)  Μυρρίνη: δράσειε τοῦθʼ;
(911b)  Κινησίας: ὅπου; τὸ τοῦ Πανὸς καλόν.
(912)  Μυρρίνη: καὶ πῶς ἔθʼ ἁγνὴ δῆτʼ ἂν ἔλθοιμʼ ἐς πόλιν;
(913)  Κινησίας: κάλλιστα δήπου λουσαμένη τῇ Κλεψύδρᾳ.
(914)  Μυρρίνη: ἔπειτʼ ὀμόσασα δῆτʼ ἐπιορκήσω τάλαν;
(915)  Κινησίας: εἰς ἐμὲ τράποιτο· μηδὲν ὅρκου φροντίσῃς.
(916)  Μυρρίνη: φέρε νυν ἐνέγκω κλινίδιον νῷν.
(916b)  Κινησίας: μηδαμῶς.
(917)  Κινησίας: ἀρκεῖ χαμαὶ νῷν.
(917b)  Μυρρίνη: μὰ τὸν Ἀπόλλω μή σʼ ἐγὼ
(918)  Μυρρίνη: καίπερ τοιοῦτον ὄντα κατακλινῶ χαμαί.
(919)  Κινησίας: ἥ τοι γυνὴ φιλεῖ με, δήλη ʼστὶν καλῶς.
(920)  Μυρρίνη: ἰδοὺ κατάκεισʼ ἀνύσας τι, κἀγὼ ʼκδύομαι.
(921)  Μυρρίνη: καίτοι, τὸ δεῖνα, ψίαθός ἐστʼ ἐξοιστέα.
(922)  Κινησίας: ποία ψίαθος; μὴ μοί γε.
(922b)  Μυρρίνη: νὴ τὴν Ἄρτεμιν,
(923)  Μυρρίνη: αἰσχρὸν γὰρ ἐπὶ τόνου γε.
(923b)  Κινησίας: δός μοί νυν κύσαι.
(924)  Μυρρίνη: ἰδού.
(924b)  Κινησίας: παπαιάξ· ἧκέ νυν ταχέως πάνυ.
(925)  Μυρρίνη: ἰδοὺ ψίαθος· κατάκεισο, καὶ δὴ ʼκδύομαι.
(926)  Μυρρίνη: καίτοι, τὸ δεῖνα, προσκεφάλαιον οὐκ ἔχεις.
(927)  Κινησίας: ἀλλʼ οὐδὲ δέομʼ ἔγωγε.
(927b)  Μυρρίνη: νὴ Δίʼ ἀλλʼ ἐγώ.
(928)  Κινησίας: ἀλλʼ ἢ τὸ πέος τόδʼ Ἡρακλῆς ξενίζεται.
(929)  Μυρρίνη: ἀνίστασʼ, ἀναπήδησον.
(929b)  Κινησίας: ἤδη πάντʼ ἔχω.
(930)  Μυρρίνη: ἅπαντα δῆτα.
(930b)  Κινησίας: δεῦρό νυν ὦ χρύσιον.
(931)  Μυρρίνη: τὸ στρόφιον ἤδη λύομαι. μέμνησό νυν·
(932)  Μυρρίνη: μή μʼ ἐξαπατήσῃς τὰ περὶ τῶν διαλλαγῶν.
(933)  Κινησίας: νὴ Δίʼ ἀπολοίμην ἆρα.
(933b)  Μυρρίνη: σισύραν οὐκ ἔχεις.
(934)  Κινησίας: μὰ Δίʼ οὐδὲ δέομαί γʼ, ἀλλὰ βινεῖν βούλομαι.
(935)  Μυρρίνη: ἀμέλει ποιήσεις τοῦτο· ταχὺ γὰρ ἔρχομαι.
(936)  Κινησίας: ἅνθρωπος ἐπιτρίψει με διὰ τὰ στρώματα.
(937)  Μυρρίνη: ἔπαιρε σαυτόν.
(937b)  Κινησίας: ἀλλʼ ἐπῆρται τοῦτό γε.
(938)  Μυρρίνη: βούλει μυρίσω σε;
(938b)  Κινησίας: μὰ τὸν Ἀπόλλω μὴ μέ γε.
(939)  Μυρρίνη: νὴ τὴν Ἀφροδίτην ἤν τε βούλῃ γʼ ἤν τε μή.
(940)  Κινησίας: εἴθʼ ἐκχυθείη τὸ μύρον ὦ Ζεῦ δέσποτα.
(941)  Μυρρίνη: πρότεινέ νυν τὴν χεῖρα κἀλείφου λαβών.
(942)  Κινησίας: οὐχ ἡδὺ τὸ μύρον μὰ τὸν Ἀπόλλω τουτογί,
(943)  Κινησίας: εἰ μὴ διατριπτικόν γε κοὐκ ὄζον γάμων.
(944)  Μυρρίνη: τάλαινʼ ἐγὼ τὸ Ῥόδιον ἤνεγκον μύρον.
(945)  Κινησίας: ἀγαθόν· ἔα αὔτʼ ὦ δαιμονία.
(945b)  Μυρρίνη: ληρεῖς ἔχων.
(946)  Κινησίας: κάκιστʼ ἀπόλοιθʼ ὁ πρῶτος ἑψήσας μύρον.
(947)  Μυρρίνη: λαβὲ τόνδε τὸν ἀλάβαστον.
(947b)  Κινησίας: ἀλλʼ ἕτερον ἔχω.
(948)  Κινησίας: ἀλλʼ ᾠζυρὰ κατάκεισο καὶ μή μοι φέρε
(949)  Κινησίας: μηδέν.
(949b)  Μυρρίνη: ποιήσω ταῦτα νὴ τὴν Ἄρτεμιν.
(950)  Μυρρίνη: ὑπολύομαι γοῦν. ἀλλʼ ὅπως ὦ φίλτατε
(951)  Μυρρίνη: σπονδὰς ποιεῖσθαι ψηφιεῖ.
(951b)  Κινησίας: βουλεύσομαι.
(952)  Κινησίας: ἀπολώλεκέν με κἀπιτέτριφεν ἡ γυνὴ
(953)  Κινησίας: τά τʼ ἄλλα πάντα κἀποδείρασʼ οἴχεται.
(954x) == Lyrik ==
(954)  Κινησίας: οἴμοι τί πάθω; τίνα βινήσω
(955)  Κινησίας: τῆς καλλίστης πασῶν ψευσθείς;
(956)  Κινησίας: πῶς ταυτηνὶ παιδοτροφήσω;
(957)  Κινησίας: ποῦ Κυναλώπηξ;
(958)  Κινησίας: μίσθωσόν μοι τὴν τίτθην.
(959)  Χορὸς γερόντων: ἐν δεινῷ γʼ ὦ δύστηνε κακῷ
(960)  Χορὸς γερόντων: τείρει ψυχὴν ἐξαπατηθείς.
(961)  Χορὸς γερόντων: κἄγωγʼ οἰκτίρω σʼ αἰαῖ.
(962)  Χορὸς γερόντων: ποῖος γὰρ ἂν ἢ νέφρος ἀντίσχοι,
(963)  Χορὸς γερόντων: ποία ψυχή, ποῖοι δʼ ὄρχεις,
(964)  Χορὸς γερόντων: ποία δʼ ὀσφῦς, ποῖος δʼ ὄρρος
(965)  Χορὸς γερόντων: κατατεινόμενος
(966)  Χορὸς γερόντων: καὶ μὴ βινῶν τοὺς ὄρθρους;
(967)  Κινησίας: ὦ Ζεῦ δεινῶν ἀντισπασμῶν.
(968)  Χορὸς γερόντων: ταυτὶ μέντοι νυνί σʼ ἐποίησʼ
(969)  Χορὸς γερόντων: ἡ παμβδελυρὰ καὶ παμμυσαρά.
(970)  Κινησίας: μὰ Δίʼ ἀλλὰ φίλη καὶ παγγλυκερά.
(971)  Χορὸς γερόντων: ποία γλυκερά; μιαρὰ μιαρά.
(972)  Κινησίας: μιαρὰ δῆτʼ ὦ Ζεῦ ὦ Ζεῦ·
(973)  Κινησίας: εἴθʼ αὐτὴν ὥσπερ τοὺς θωμοὺς
(974)  Κινησίας: μεγάλῳ τυφῷ καὶ πρηστῆρι
(975)  Κινησίας: ξυστρέψας καὶ ξυγγογγύλας
(976)  Κινησίας: οἴχοιο φέρων, εἶτα μεθείης,
(977)  Κινησίας: ἡ δὲ φέροιτʼ αὖ πάλιν ἐς τὴν γῆν,
(978)  Κινησίας: κᾆτʼ ἐξαίφνης
(979)  Κινησίας: περὶ τὴν ψωλὴν περιβαίη.
(980x) == Iamben ==
(980)  Κῆρυξ Λακεδαιμονίων: πᾷ τᾶν Ἀσανᾶν ἐστιν ἁ γερωχία
(981)  Κῆρυξ Λακεδαιμονίων: ἢ τοὶ πρυτάνιες; λῶ τι μυσίξαι νέον.
(982)  Κινησίας: σὺ δʼ εἶ πότερον ἄνθρωπος ἢ κονίσαλος;
(983)  Κῆρυξ Λακεδαιμονίων: κᾶρυξ ἐγὼν ὦ κυρσάνιε ναὶ τὼ σιὼ
(984)  Κῆρυξ Λακεδαιμονίων: ἔμολον ἀπὸ Σπάρτας περὶ τᾶν διαλλαγᾶν.
(985)  Κινησίας: κἄπειτα δόρυ δῆθʼ ὑπὸ μάλης ἥκεις ἔχων;
(986)  Κῆρυξ Λακεδαιμονίων: οὐ τὸν Δίʼ οὐκ ἐγών γα.
(986b)  Κινησίας: ποῖ μεταστρέφει;
(987)  Κινησίας: τί δὴ προβάλλει τὴν χλαμύδʼ; ἢ βουβωνιᾷς
(988)  Κινησίας: ὑπὸ τῆς ὁδοῦ;
(988b)  Κῆρυξ Λακεδαιμονίων: παλαιόρ γα ναὶ τὸν Κάστορα
(989)  Κῆρυξ Λακεδαιμονίων: ὥνθρωπος.
(989b)  Κινησίας: ἀλλʼ ἔστυκας ὦ μιαρώτατε.
(990)  Κῆρυξ Λακεδαιμονίων: οὐ τὸν Δίʼ οὐκ ἐγών γα· μηδʼ αὖ πλαδδίη.
(991)  Κινησίας: τί δʼ ἐστί σοι τοδί;
(991b)  Κῆρυξ Λακεδαιμονίων: σκυτάλα Λακωνικά.
(992)  Κινησίας: εἴπερ γε χαὔτη ʼστὶ σκυτάλη Λακωνική.
(993)  Κινησίας: ἀλλʼ ὡς πρὸς εἰδότʼ ἐμὲ σὺ τἀληθῆ λέγε.
(994)  Κινησίας: τί τὰ πράγμαθʼ ὑμῖν ἐστι τἀν Λακεδαίμονι;
(995)  Κῆρυξ Λακεδαιμονίων: ὀρσὰ Λακεδαίμων πᾶα καὶ τοὶ σύμμαχοι
(996)  Κῆρυξ Λακεδαιμονίων: ἅπαντες ἐστύκαντι· Πελλάνας δὲ δεῖ.
(997)  Κινησίας: ἀπὸ τοῦ δὲ τουτὶ τὸ κακὸν ὑμῖν ἐνέπεσεν;
(998)  Κινησίας: ἀπὸ Πανός;
(998b)  Κῆρυξ Λακεδαιμονίων: οὔκ, ἀλλʼ ἆρχεν οἰῶ Λαμπιτώ,
(999)  Κῆρυξ Λακεδαιμονίων: ἔπειτα τἄλλαι ταὶ κατὰ Σπάρταν ἅμα
(1000)  Κῆρυξ Λακεδαιμονίων: γυναῖκες ᾇπερ ἀπὸ μιᾶς ὑσπλαγίδος
(1001)  Κῆρυξ Λακεδαιμονίων: ἀπήλααν τὼς ἄνδρας ἀπὸ τῶν ὑσσάκων.
(1002)  Κινησίας: πῶς οὖν ἔχετε;
(1002b)  Κῆρυξ Λακεδαιμονίων: μογίομες. ἂν γὰρ τὰν πόλιν
(1003)  Κῆρυξ Λακεδαιμονίων: ᾇπερ λυχνοφορίοντες ἐπικεκύφαμες.
(1004)  Κῆρυξ Λακεδαιμονίων: ταὶ γὰρ γυναῖκες οὐδὲ τῶ μύρτω σιγεῖν
(1005)  Κῆρυξ Λακεδαιμονίων: ἐῶντι, πρίν γʼ ἅπαντες ἐξ ἑνὸς λόγω
(1006)  Κῆρυξ Λακεδαιμονίων: σπονδὰς ποιησώμεσθα ποττὰν Ἑλλάδα.
(1007)  Κινησίας: τουτὶ τὸ πρᾶγμα πανταχόθεν ξυνομώμοται
(1008)  Κινησίας: ὑπὸ τῶν γυναικῶν· ἄρτι νυνὶ μανθάνω.
(1009)  Κινησίας: ἀλλʼ ὡς τάχιστα φράζε περὶ διαλλαγῶν
(1010)  Κινησίας: αὐτοκράτορας πρέσβεις ἀποπέμπειν ἐνθαδί.
(1011)  Κινησίας: ἐγὼ δʼ ἑτέρους ἐνθένδε τῇ βουλῇ φράσω
(1012)  Κινησίας: πρέσβεις ἑλέσθαι τὸ πέος ἐπιδείξας τοδί.
(1013)  Κῆρυξ Λακεδαιμονίων: ποτάομαι· κράτιστα γὰρ παντᾷ λέγεις.
(1014y) === Chor ===
(1014x) == Trochäen ==
(1014)  Χορὸς γερόντων: οὐδέν ἐστι θηρίον γυναικὸς ἀμαχώτερον,
(1015)  Χορὸς γερόντων: οὐδὲ πῦρ, οὐδʼ ὧδʼ ἀναιδὴς οὐδεμία πόρδαλις.
(1016)  Χορὸς Γυναικῶν: ταῦτα μέντοι σὺ ξυνιεὶς εἶτα πολεμεῖς ἐμοί,
(1017)  Χορὸς Γυναικῶν: ἐξὸν ὦ πόνηρε σοὶ βέβαιον ἔμʼ ἔχειν φίλην;
(1018)  Χορὸς γερόντων: ὡς ἐγὼ μισῶν γυναῖκας οὐδέποτε παύσομαι.
(1019)  Χορὸς Γυναικῶν: ἀλλʼ ὅταν βούλῃ σύ· νῦν δʼ οὖν οὔ σε περιόψομαι
(1020)  Χορὸς Γυναικῶν: γυμνὸν ὄνθʼ οὕτως. ὁρῶ γὰρ ὡς καταγέλαστος εἶ.
(1021)  Χορὸς Γυναικῶν: ἀλλὰ τὴν ἐξωμίδʼ ἐνδύσω σε προσιοῦσʼ ἐγώ.
(1022)  Χορὸς γερόντων: τοῦτο μὲν μὰ τὸν Δίʼ οὐ πονηρὸν ἐποιήσατε·
(1023)  Χορὸς γερόντων: ἀλλʼ ὑπʼ ὀργῆς γὰρ πονηρᾶς καὶ τότʼ ἀπέδυν ἐγώ.
(1024)  Χορὸς Γυναικῶν: πρῶτα μὲν φαίνει γʼ ἀνήρ, εἶτʼ οὐ καταγέλαστος εἶ.
(1025)  Χορὸς Γυναικῶν: κεἴ με μὴ ʼλύπεις, ἐγώ σου κἂν τόδε τὸ θηρίον
(1026)  Χορὸς Γυναικῶν: τοὐπὶ τὠφθαλμῷ λαβοῦσʼ ἐξεῖλον ἂν ὃ νῦν ἔνι.
(1027)  Χορὸς γερόντων: τοῦτʼ ἄρʼ ἦν με τοὐπιτρῖβον, δακτύλιος οὑτοσί·
(1028)  Χορὸς γερόντων: ἐκσκάλευσον αὐτό, κᾆτα δεῖξον ἀφελοῦσά μοι·
(1029)  Χορὸς γερόντων: ὡς τὸν ὀφθαλμόν γέ μου νὴ τὸν Δία πάλαι δάκνει.
(1030)  Χορὸς Γυναικῶν: ἀλλὰ δράσω ταῦτα· καίτοι δύσκολος ἔφυς ἀνήρ.
(1031)  Χορὸς Γυναικῶν: ἦ μέγʼ ὦ Ζεῦ χρῆμʼ ἰδεῖν τῆς ἐμπίδος ἔνεστί σοι.
(1032)  Χορὸς Γυναικῶν: οὐχ ὁρᾷς; οὐκ ἐμπίς ἐστιν ἥδε Τρικορυσία;
(1033)  Χορὸς γερόντων: νὴ Δίʼ ὤνησάς γέ μʼ, ὡς πάλαι γέ μʼ ἐφρεωρύχει,
(1034)  Χορὸς γερόντων: ὥστʼ ἐπειδὴ ʼξῃρέθη, ῥεῖ μου τὸ δάκρυον πολύ.
(1035)  Χορὸς Γυναικῶν: ἀλλʼ ἀποψήσω σʼ ἐγώ, καίτοι πάνυ πονηρὸς εἶ,
(1036)  Χορὸς Γυναικῶν: καὶ φιλήσω.
(1036b)  Χορὸς γερόντων: μὴ φιλήσῃς.
(1036c)  Χορὸς Γυναικῶν: ἤν τε βούλῃ γʼ ἤν τε μή.
(1037)  Χορὸς γερόντων: ἀλλὰ μὴ ὥρασʼ ἵκοισθʼ· ὡς ἐστὲ θωπικαὶ φύσει,
(1038)  Χορὸς γερόντων: κἄστʼ ἐκεῖνο τοὔπος ὀρθῶς κοὐ κακῶς εἰρημένον,
(1039)  Χορὸς γερόντων: οὔτε σὺν πανωλέθροισιν οὔτʼ ἄνευ πανωλέθρων.
(1040)  Χορὸς γερόντων: ἀλλὰ νυνὶ σπένδομαί σοι, καὶ τὸ λοιπὸν οὐκέτι
(1041)  Χορὸς γερόντων: οὔτε δράσω φλαῦρον οὐδὲν οὔθʼ ὑφʼ ὑμῶν πείσομαι.
(1042)  Χορὸς γερόντων: ἀλλὰ κοινῇ συσταλέντες τοῦ μέλους ἀρξώμεθα.
(1043y) === Chor ===
(1043x) == Strophe 1 ==
(1043)  Χορός: οὐ παρασκευαζόμεσθα
(1044)  Χορός: τῶν πολιτῶν οὐδένʼ ὦ νδρες
(1045)  Χορός: φλαῦρον εἰπεῖν οὐδὲ ἕν.
(1046)  Χορός: ἀλλὰ πολὺ τοὔμπαλιν πάντʼ ἀγαθὰ καὶ λέγειν
(1047)  Χορός: καὶ δρᾶν· ἱκανὰ γὰρ τὰ κακὰ καὶ τὰ παρακείμενα.
(1048)  Χορός: ἀλλʼ ἐπαγγελλέτω πᾶς ἀνὴρ καὶ γυνή,
(1050)  Χορός: εἴ τις ἀργυρίδιον δεῖται
(1051)  Χορός: λαβεῖν μνᾶς ἢ δύʼ ἢ τρεῖς,
(1052)  Χορός: ὡς † πόλλʼ ἔσω ʼστὶν†
(1053)  Χορός: κἄχομεν βαλλάντια.
(1054)  Χορός: κἄν ποτʼ εἰρήνη φανῇ,
(1055)  Χορός: ὅστις ἂν νυνὶ δανείσηται
(1056)  Χορός: παρʼ ἡμῶν,
(1057)  Χορός: ἃν λάβῃ μηκέτʼ ἀποδῷ.
(1058x) == Antistrophe 1 ==
(1058)  Χορός: ἑστιᾶν δὲ μέλλομεν ξένους
(1059)  Χορός: τινὰς Καρυστίους, ἄνδρας
(1060)  Χορός: καλούς τε κἀγαθούς.
(1061)  Χορός: κἄστιν ἔτʼ ἔτνος τι· καὶ δελφάκιον ἦν τί μοι,
(1062)  Χορός: καὶ τοῦτο τέθυχʼ, ὡς τὰ κρέʼ ἔδεσθʼ ἁπαλὰ καὶ καλά.
(1063)  Χορός: ἥκετʼ οὖν εἰς ἐμοῦ τήμερον· πρῲ δὲ χρὴ
(1064)  Χορός: τοῦτο δρᾶν λελουμένους αὔ-
(1065)  Χορός: τούς τε καὶ τὰ παιδίʼ, εἶτʼ εἴσω βαδίζειν,
(1066)  Χορός: μηδʼ ἐρέσθαι μηδένα,
(1067)  Χορός: ἀλλὰ χωρεῖν ἄντικρυς
(1068)  Χορός: ὥσπερ οἴκαδʼ εἰς ἑαυτῶν
(1070)  Χορός: γεννικῶς, ὡς
(1071)  Χορός: ἡ θύρα κεκλῄσεται.
(1072x) == Anapäste ==
(1072)  Χορός: καὶ μὴν ἀπὸ τῆς Σπάρτης οἱδὶ πρέσβεις ἕλκοντες ὑπήνας
(1073)  Χορός: χωροῦσʼ, ὥσπερ χοιροκομεῖον περὶ τοῖς μηροῖσιν ἔχοντες.
(1074)  Χορός: ἄνδρες Λάκωνες πρῶτα μέν μοι χαίρετε,
(1075)  Χορός: εἶτʼ εἴπαθʼ ἡμῖν πῶς ἔχοντες ἥκετε.
(1076)  Λάκων: τί δεῖ ποθʼ ὑμὲ πολλὰ μυσίδδειν ἔπη;
(1077)  Λάκων: ὁρῆν γὰρ ἔξεσθʼ ὡς ἔχοντες ἵκομες.
(1078)  Χορός: βαβαί· νενεύρωται μὲν ἥδε συμφορὰ
(1079)  Χορός: δεινῶς, †τεθερμῶσθαί γε† χεῖρον φαίνεται.
(1080)  Λάκων: ἄφατα. τί κα λέγοι τις; ἀλλʼ ὅπᾳ σέλει
(1081)  Λάκων: παντᾷ τις ἐλσὼν ἁμὶν εἰράναν σέτω.
(1082)  Χορός: καὶ μὴν ὁρῶ καὶ τούσδε τοὺς αὐτόχθονας
(1083)  Χορός: ὥσπερ παλαιστὰς ἄνδρας ἀπὸ τῶν γαστέρων
(1084)  Χορός: θαἰμάτιʼ ἀποστέλλοντας· ὥστε φαίνεται
(1085)  Χορός: ἀσκητικὸν τὸ χρῆμα τοῦ νοσήματος.
(1086)  Ἀθηναῖος: τίς ἂν φράσεις ποῦʼ στιν ἡ Λυσιστράτη;
(1087)  Ἀθηναῖος: ὡς ἄνδρες ἡμεῖς οὑτοιὶ τοιουτοιί.
(1088)  Χορός: χαὔτη ξυνᾴδει χἠτέρα ταύτῃ νόσῳ.
(1089)  Χορός: ἦ που πρὸς ὄρθρον σπασμὸς ὑμᾶς λαμβάνει;
(1090)  Ἀθηναῖος: μὰ Δίʼ ἀλλὰ ταυτὶ δρῶντες ἐπιτετρίμμεθα.
(1091)  Ἀθηναῖος: ὥστʼ εἴ τις ἡμᾶς μὴ διαλλάξει ταχύ,
(1092)  Ἀθηναῖος: οὐκ ἔσθʼ ὅπως οὐ Κλεισθένη βινήσομεν.
(1093)  Χορός: εἰ σωφρονεῖτε, θαἰμάτια λήψεσθʼ, ὅπως
(1094)  Χορός: τῶν Ἑρμοκοπιδῶν μή τις ὑμᾶς ὄψεται.
(1095)  Ἀθηναῖος: νὴ τὸν Δίʼ εὖ μέντοι λέγεις.
(1095b)  Λάκων: ναὶ τὼ σιὼ
(1096)  Λάκων: παντᾷ γα. φέρε τὸ ἔσθος ἀμβαλώμεθα.
(1097)  Ἀθηναῖος: ὢ χαίρετʼ ὦ Λάκωνες· αἰσχρά γʼ ἐπάθομεν.
(1098)  Λάκων: ὦ Πολυχαρείδα δεινά κʼ αὖ ʼπεπόνθεμες,
(1099)  Λάκων: αἰ εἶδον ἁμὲ τὤνδρες ἀμπεφλασμένως.
(1100)  Ἀθηναῖος: ἄγε δὴ Λάκωνες αὔθʼ ἕκαστα χρὴ λέγειν.
(1101)  Ἀθηναῖος: ἐπὶ τί πάρεστε δεῦρο;
(1101b)  Λάκων: περὶ διαλλαγᾶν
(1102)  Λάκων: πρέσβεις.
(1102b)  Ἀθηναῖος: καλῶς δὴ λέγετε· χἠμεῖς τουτογί.
(1103)  Ἀθηναῖος: τί οὐ καλοῦμεν δῆτα τὴν Λυσιστράην,
(1104)  Ἀθηναῖος: ἥπερ διαλλάξειεν ἡμᾶς ἂν μόνη;
(1105)  Λάκων: ναὶ τὼ σιὼ κἂν λῆτε τὸν Λυσίστρατον.
(1106)  Ἀθηναῖος: ἀλλʼ οὐδὲν ἡμᾶς, ὡς ἔοικε, δεῖ καλεῖν·
(1107)  Ἀθηναῖος: αὐτὴ γάρ, ὡς ἤκουσεν, ἥδʼ ἐξέρχεται.
(1108x) == Anapäste ==
(1108)  Χορός: χαῖρʼ ὦ πασῶν ἀνδρειοτάτη· δεῖ δὴ νυνί σε γενέσθαι
(1109)  Χορός: δεινὴν δειλὴν ἀγαθὴν φαύλην σεμνὴν ἀγανὴν πολύπειρον·
(1110)  Χορός: ὡς οἱ πρῶτοι τῶν Ἑλλήνων τῇ σῇ ληφθέντες ἴυγγι
(1111)  Χορός: συνεχώρησάν σοι καὶ κοινῇ τἀγκλήματα πάντʼ ἐπέτρεψαν.
(1112)  Λυσιστράτη: ἀλλʼ οὐχὶ χαλεπὸν τοὔργον, εἰ λάβοι γέ τις
(1113)  Λυσιστράτη: ὀργῶντας ἀλλήλων τε μὴ ʼκπειρωμένους.
(1114)  Λυσιστράτη: τάχα δʼ εἴσομαι ʼγώ. ποῦ ʼστιν ἡ Διαλλαγή;
(1115)  Λυσιστράτη: πρόσαγε λαβοῦσα πρῶτα τοὺς Λακωνικούς,
(1116)  Λυσιστράτη: καὶ μὴ χαλεπῇ τῇ χειρὶ μηδʼ αὐθαδικῇ,
(1117)  Λυσιστράτη: μηδʼ ὥσπερ ἡμῶν ἅνδρες ἀμαθῶς τοῦτʼ ἔδρων,
(1118)  Λυσιστράτη: ἀλλʼ ὡς γυναῖκας εἰκός, οἰκείως πάνυ,
(1119)  Λυσιστράτη: ἢν μὴ διδῷ τὴν χεῖρα, τῆς σάθης ἄγε.
(1120)  Λυσιστράτη: ἴθι καὶ σὺ τούτους τοὺς Ἀθηναίους ἄγε,
(1121)  Λυσιστράτη: οὗ δʼ ἂν διδῶσι πρόσαγε τούτους λαβομένη.
(1122)  Λυσιστράτη: ἄνδρες Λάκωνες στῆτε παρʼ ἐμὲ πλησίον,
(1123)  Λυσιστράτη: ἐνθένδε δʼ ὑμεῖς, καὶ λόγων ἀκούσατε.
(1124)  Λυσιστράτη: ἐγὼ γυνὴ μέν εἰμι, νοῦς δʼ ἔνεστί μοι,
(1125)  Λυσιστράτη: αὐτὴ δʼ ἐμαυτῆς οὐ κακῶς γνώμης ἔχω,
(1126)  Λυσιστράτη: τοὺς δʼ ἐκ πατρός τε καὶ γεραιτέρων λόγους
(1127)  Λυσιστράτη: πολλοὺς ἀκούσασʼ οὐ μεμούσωμαι κακῶς.
(1128)  Λυσιστράτη: λαβοῦσα δʼ ὑμᾶς λοιδορῆσαι βούλομαι
(1129)  Λυσιστράτη: κοινῇ δικαίως, οἳ μιᾶς ἐκ χέρνιβος
(1130)  Λυσιστράτη: βωμοὺς περιρραίνοντες ὥσπερ ξυγγενεῖς
(1131)  Λυσιστράτη: Ὀλυμπίασιν, ἐν Πύλαις, Πυθοῖ πόσους
(1132)  Λυσιστράτη: εἴποιμʼ ἂν ἄλλους, εἴ με μηκύνειν δέοι;
(1133)  Λυσιστράτη: ἐχθρῶν παρόντων βαρβάρων στρατεύματι
(1134)  Λυσιστράτη: Ἕλληνας ἄνδρας καὶ πόλεις ἀπόλλυτε.
(1135)  Λυσιστράτη: εἷς μὲν λόγος μοι δεῦρʼ ἀεὶ περαίνεται.
(1136)  Ἀθηναῖος: ἐγὼ δʼ ἀπόλλυμαί γʼ ἀπεψωλημένος.
(1137)  Λυσιστράτη: εἶτʼ ὦ Λάκωνες, πρὸς γὰρ ὑμᾶς τρέψομαι,
(1138)  Λυσιστράτη: οὐκ ἴσθʼ ὅτʼ ἐλθὼν δεῦρο Περικλείδας ποτὲ
(1139)  Λυσιστράτη: ὁ Λάκων Ἀθηναίων ἱκέτης καθέζετο
(1140)  Λυσιστράτη: ἐπὶ τοῖσι βωμοῖς ὠχρὸς ἐν φοινικίδι
(1141)  Λυσιστράτη: στρατιὰν προσαιτῶν; ἡ δὲ Μεσσήνη τότε
(1142)  Λυσιστράτη: ὑμῖν ἐπέκειτο χὠ θεὸς σείων ἅμα.
(1143)  Λυσιστράτη: ἐλθὼν δὲ σὺν ὁπλίταισι τετρακισχιλίοις
(1144)  Λυσιστράτη: Κίμων ὅλην ἔσωσε τὴν Λακεδαίμονα.
(1145)  Λυσιστράτη: ταυτὶ παθόντες τῶν Ἀθηναίων ὕπο
(1146)  Λυσιστράτη: δῃοῦτε χώραν, ἧς ὑπʼ εὖ πεπόνθατε;
(1147)  Ἀθηναῖος: ἀδικοῦσιν οὗτοι νὴ Δίʼ ὦ Λυσιστράτη.
(1148)  Λάκων: ἀδικίομες· ἀλλʼ ὁ πρωκτὸς ἄφατον ὡς καλός.
(1149)  Λυσιστράτη: ὑμᾶς δʼ ἀφήσειν τοὺς Ἀθηναίους μʼ οἴει;
(1150)  Λυσιστράτη: οὐκ ἴσθʼ ὅθʼ ὑμᾶς οἱ Λάκωνες αὖθις αὖ
(1151)  Λυσιστράτη: κατωνάκας φοροῦντας ἐλθόντες δορὶ
(1152)  Λυσιστράτη: πολλοὺς μὲν ἄνδρας Θετταλῶν ἀπώλεσαν,
(1153)  Λυσιστράτη: πολλοὺς δʼ ἑταίρους Ἱππίου καὶ ξυμμάχους,
(1154)  Λυσιστράτη: ξυνεκμαχοῦντες τῇ τόθʼ ἡμέρᾳ μόνοι,
(1155)  Λυσιστράτη: κἠλευθέρωσαν κἀντὶ τῆς κατωνάκης
(1156)  Λυσιστράτη: τὸν δῆμον ὑμῶν χλαῖναν ἠμπέσχον πάλιν;
(1157)  Λάκων: οὔπα γυναῖκʼ ὄπωπα χαϊωτεραν.
(1158)  Ἀθηναῖος: ἐγὼ δὲ κύσθον γʼ οὐδέπω καλλίονα.
(1159)  Λυσιστράτη: τί δῆθʼ υπηργμένων γε πολλῶν κἀγαθῶν
(1160)  Λυσιστράτη: μάχεσθε κοὐ παύεσθε τῆς μοχθηρίας;
(1161)  Λυσιστράτη: τί δʼ οὐ διηλλάγητε; φέρε τί τοὐμποδών;
(1162)  Λάκων: ἁμές γε λῶμες, αἴ τις ἁμὶν τὤγκυκλον
(1163)  Λάκων: λῇ τοῦτʼ ἀποδόμεν.
(1163b)  Λυσιστράτη: ποῖον ὦ τᾶν;
(1163c)  Λάκων: τὰν Πύλον,
(1164)  Λάκων: ἇσπερ πάλαι δεόμεθα καὶ βλιμάττομες.
(1165)  Ἀθηναῖος: μὰ τὸν Ποσειδῶ τοῦτο μέν γʼ οὐ δράσετε.
(1166)  Λυσιστράτη: ἄφετʼ ὦγάθʼ αὐτοῖς.
(1166b)  Ἀθηναῖος: κᾆτα τίνα κινήσομεν;
(1167)  Λυσιστράτη: ἕτερόν γʼ ἀπαιτεῖτʼ ἀντὶ τούτου χωρίον.
(1168)  Ἀθηναῖος: τὸ δεῖνα τοίνυν παράδοθʼ ἡμῖν τουτονὶ
(1169)  Ἀθηναῖος: πρώτιστα τὸν Ἐχινοῦντα καὶ τὸν Μηλιᾶ
(1170)  Ἀθηναῖος: κόλπον τὸν ὄπισθεν καὶ τὰ Μεγαρικὰ σκέλη.
(1171)  Λάκων: οὐ τὼ σιὼ οὐχὶ πάντα γʼ ὦ λισσάνιε.
(1172)  Λυσιστράτη: ἐᾶτε, μηδὲν διαφέρου περὶ σκελοῖν.
(1173)  Ἀθηναῖος: ἤδη γεωργεῖν γυμνὸς ἀποδὺς βούλομαι.
(1174)  Λάκων: ἐγὼ δὲ κοπραγωγεῖν γα †πρῶτα† ναὶ τὼ σιώ.
(1175)  Λυσιστράτη: ἐπὴν διαλλαγῆτε, ταῦτα δράσετε.
(1176)  Λυσιστράτη: ἀλλʼ εἰ δοκεῖ δρᾶν ταῦτα, βουλεύσασθε καὶ
(1177)  Λυσιστράτη: τοῖς ξυμμάχοις ἐλθόντες ἀνακοινώσατε.
(1178)  Ἀθηναῖος: ποίοισιν ὦ τᾶν ξυμμάχοις; ἐστύκαμεν.
(1179)  Ἀθηναῖος: οὐ ταὐτὰ δόξει τοῖσι συμμάχοισι νῷν
(1180)  Ἀθηναῖος: βινεῖν ἅπασιν;
(1180b)  Λάκων: τοῖσι γῶν ναὶ τὼ σιὼ
(1181)  Λάκων: ἁμοῖσι.
(1181b)  Ἀθηναῖος: καὶ γὰρ ναὶ μὰ Δία Καρυστίοις.
(1182)  Λυσιστράτη: καλῶς λέγετε. νῦν οὖν ὅπως ἁγνεύσετε,
(1183)  Λυσιστράτη: ὅπως ἂν αἱ γυναῖκες ὑμᾶς ἐν πόλει
(1184)  Λυσιστράτη: ξενίσωμεν ὧν ἐν ταῖσι κίσταις εἴχομεν.
(1185)  Λυσιστράτη: ὅρκους δʼ ἐκεῖ καὶ πίστιν ἀλλήλοις δότε.
(1186)  Λυσιστράτη: κἄπειτα τὴν αὑτοῦ γυναῖχʼ ὑμῶν λαβὼν
(1187)  Λυσιστράτη: ἄπεισʼ ἕκαστος.
(1187b)  Ἀθηναῖος: ἀλλʼ ἴωμεν ὡς τάχος.
(1188)  Λάκων: ἄγʼ ὅπᾳ τυ λῇς.
(1188b)  Ἀθηναῖος: νὴ τὸν Δίʼ ὡς τάχιστʼ ἄγε.
(1189x) == Antistrophe 2 ==
(1189)  Χορός: στρωμάτων δὲ ποικίλων καὶ
(1190)  Χορός: χλανιδίων καὶ ξυστίδων καὶ
(1191)  Χορός: χρυσίων, ὅσʼ ἐστί μοι,
(1192)  Χορός: οὐ φθόνος ἔνεστί μοι πᾶσι παρέχειν φέρειν
(1193)  Χορός: τοῖς παισίν, ὁπόταν τε θυγάτηρ τινὶ κανηφορῇ.
(1194)  Χορός: πᾶσιν ὑμῖν λέγω λαμβάνειν τῶν ἐμῶν
(1195)  Χορός: χρημάτων νῦν ἔνδοθεν, καὶ
(1196)  Χορός: μηδὲν οὕτως εὖ σεσημάν-
(1197)  Χορός: θαι τὸ μὴ οὐχὶ
(1198)  Χορός: τοὺς ῥύπους ἀνασπάσαι,
(1199)  Χορός: χἄττʼ ἂν ἔνδον ᾖ φορεῖν.
(1200)  Χορός: ὄψεται δʼ οὐδὲν σκοπῶν, εἰ
(1201)  Χορός: μή τις ὑμῶν
(1202)  Χορός: ὀξύτερον ἐμοῦ βλέπει.
(1203x) == Antistrophe 3 ==
(1203)  Χορός: εἰ δέ τῳ μὴ σῖτος ὑμῶν
(1204)  Χορός: ἔστι, βόσκει δʼ οἰκέτας καὶ
(1205)  Χορός: σμικρὰ πολλὰ παιδία,
(1206)  Χορός: ἔστι παρʼ ἐμοῦ λαβεῖν πυρίδια λεπτὰ μέν,
(1207)  Χορός: ὁ δʼ ἄρτος ἀπὸ χοίνικος ἰδεῖν μάλα νεανίας.
(1208)  Χορός: ὅστις οὖν βούλεται τῶν πενήτων ἴτω
(1209)  Χορός: εἰς ἐμοῦ σάκκους ἔχων καὶ
(1210)  Χορός: κωρύκους, ὡς λήψεται πυ-
(1211)  Χορός: ρούς· ὁ Μανῆς δʼ
(1212)  Χορός: οὑμὸς αὐτοῖς ἐμβαλεῖ.
(1213)  Χορός: πρός γε μέντοι τὴν θύραν
(1214)  Χορός: προαγορεύω μὴ βαδίζειν
(1215)  Χορός: τὴν ἐμήν, ἀλλʼ
(1215a)  Χορός: εὐλαβεῖσθαι τὴν κύνα.
(1216x) === Lyrische Szene ===
(1216)  Ἀθηναῖος Α.: ἄνοιγε τὴν θύραν· παραχωρεῖν οὐ θέλεις;
(1217)  Ἀθηναῖος Α.: ὑμεῖς τί κάθησθε; μῶν ἐγὼ τῇ λαμπάδι
(1218)  Ἀθηναῖος Α.: ὑμᾶς κατακαύσω; φορτικὸν τὸ χωρίον.
(1219)  Ἀθηναῖος Α.: οὐκ ἂν ποιήσαιμʼ. εἰ δὲ πάνυ δεῖ τοῦτο δρᾶν,
(1220)  Ἀθηναῖος Α.: ὑμῖν χαρίσασθαι, προσταλαιπωρήσομεν.
(1221)  Ἀθηναῖος Β: χἠμεῖς γε μετὰ σοῦ ξυνταλαιπωρήσομεν.
(1222)  Ἀθηναῖος Α.: οὐκ ἄπιτε; κωκύσεσθε τὰς τρίχας μακρά.
(1223)  Ἀθηναῖος Α.: οὐκ ἄπιθʼ, ὅπως ἂν οἱ Λάκωνες ἔνδοθεν
(1224)  Ἀθηναῖος Α.: καθʼ ἡσυχίαν ἀπίωσιν εὐωχημένοι;
(1225)  Ἀθηναῖος Β.: οὔπω τοιοῦτον συμπόσιον ὄπωπʼ ἐγώ.
(1226)  Ἀθηναῖος Β.: ἦ καὶ χαρίεντες ἦσαν οἱ Λακωνικοί·
(1227)  Ἀθηναῖος Β.: ἡμεῖς δʼ ἐν οἴνῳ συμπόται σοφώτατοι.
(1228)  Ἀθηναῖος Α.: ὀρθῶς γʼ, ὁτιὴ νήφοντες οὐχ ὑγιαίνομεν·
(1229)  Ἀθηναῖος Α.: ἢν τοὺς Ἀθηναίους ἐγὼ πείσω λέγων,
(1230)  Ἀθηναῖος Α.: μεθύοντες ἀεὶ πανταχοῖ πρεσβεύσομεν.
(1231)  Ἀθηναῖος Α.: νῦν μὲν γὰρ ὅταν ἔλθωμεν ἐς Λακεδαίμονα
(1232)  Ἀθηναῖος Α.: νήφοντες, εὐθὺς βλέπομεν ὅ τι ταράξομεν·
(1233)  Ἀθηναῖος Α.: ὥσθʼ ὅ τι μὲν ἂν λέγωσιν οὐκ ἀκούομεν,
(1234)  Ἀθηναῖος Α.: ἃ δʼ οὐ λέγουσι, ταῦθʼ ὑπονενοήκαμεν,
(1235)  Ἀθηναῖος Α.: ἀγγέλλομεν δʼ οὐ ταὐτὰ τῶν αὐτῶν πέρι.
(1236)  Ἀθηναῖος Α.: νυνὶ δʼ ἅπαντʼ ἤρεσκεν· ὥστʼ εἰ μέν γέ τις
(1237)  Ἀθηναῖος Α.: ᾄδοι Τελαμῶνος, Κλειταγόρας ᾄδειν δέον,
(1238)  Ἀθηναῖος Α.: ἐπῃνέσαμεν ἂν καὶ προσεπιωρκήσαμεν.
(1239)  Ἀθηναῖος Α.: ἀλλʼ οὑτοιὶ γὰρ αὖθις ἔρχονται πάλιν
(1240)  Ἀθηναῖος Α.: ἐς ταὐτόν. οὐκ ἐρρήσετʼ ὦ μαστιγίαι;
(1241)  Ἀθηναῖος Β.: νὴ τὸν Δίʼ ὡς ἤδη γε χωροῦσʼ ἔνδοθεν.
(1242)  Λάκων: ὦ Πολυχαρείδα λαβὲ τὰ φυσατήρια,
(1243)  Λάκων: ἵνʼ ἐγὼ διποδιάξω τε κἀείσω καλὸν
(1244)  Λάκων: ἐς τὼς Ἀσαναίως τε † καὶ ἐς ἡμᾶς ἅμα †.
(1245)  Ἀθηναῖος: λαβὲ δῆτα τὰς φυσαλλίδας πρὸς τῶν θεῶν,
(1246)  Ἀθηναῖος: ὡς ἥδομαί γʼ ὑμᾶς ὁρῶν ὀρχουμένους.
(1247x) == Lyrik ==
(1247)  Χορὸς Λακεδαιμονίων: ὅρμαον
(1248)  Χορὸς Λακεδαιμονίων: τὼς κυρσανίως ὦ Μναμοΰνα
(1249)  Χορὸς Λακεδαιμονίων: τάν τʼ ἐμὰν Μῶαν, ἅτις
(1250)  Χορὸς Λακεδαιμονίων: οἶδεν ἁμὲ τώς τʼ Ἀσαναίως,
(1251)  Χορὸς Λακεδαιμονίων: ὅκα τοὶ μὲν ἐπʼ Ἀρταμιτίῳ
(1252)  Χορὸς Λακεδαιμονίων: πρὤκροον σιοείκελοι
(1253)  Χορὸς Λακεδαιμονίων: ποττὰ κᾶλα τὼς Μήδως τʼ ἐνίκων,
(1254)  Χορὸς Λακεδαιμονίων: ἁμὲ δʼ αὖ Λεωνίδας
(1255)  Χορὸς Λακεδαιμονίων: ἆγεν ᾇπερ τὼς κάπρως
(1256)  Χορὸς Λακεδαιμονίων: θάγοντας οἰῶ τὸν ὀδόντα·
(1257)  Χορὸς Λακεδαιμονίων: πολὺς δʼ ἀμφὶ τὰς γένυας ἀφρὸς † ἤνσει †,
(1258)  Χορὸς Λακεδαιμονίων: πολὺς δʼ ἁμᾷ καττῶν σκελῶν ἀφρὸς ἵετο.
(1260)  Χορὸς Λακεδαιμονίων: ἦν γὰρ τὤνδρες οὐκ ἐλάσσως
(1261)  Χορὸς Λακεδαιμονίων: τᾶς ψάμμας τοὶ Πέρσαι.
(1262)  Χορὸς Λακεδαιμονίων: ἀγροτέρα σηροκτόνε
(1263)  Χορὸς Λακεδαιμονίων: μόλε δεῦρο παρσένε σιὰ
(1264)  Χορὸς Λακεδαιμονίων: ποττὰς σπονδάς,
(1265)  Χορὸς Λακεδαιμονίων: ὡς συνέχῃς πολὺν ἁμὲ χρόνον.
(1266)  Χορὸς Λακεδαιμονίων: νῦν δʼ αὖ φιλία τʼ αἰὲς εὔπορος εἴη
(1267)  Χορὸς Λακεδαιμονίων: ταῖς συνθήκαις,
(1268)  Χορὸς Λακεδαιμονίων: καὶ τᾶν αἱμυλᾶν ἀλωπέκων παυσαίμεθα.
(1269)  Χορὸς Λακεδαιμονίων: ὢ δεῦρʼ ἴθι δεῦρʼ ὦ
(1270)  Χορὸς Λακεδαιμονίων: κυναγὲ παρσένε.
(1273)  Ἀθηναῖος: ἄγε νυν ἐπειδὴ τἄλλα πεποίηται καλῶς,
(1274)  Ἀθηναῖος: ἀπάγεσθε ταύτας ὦ Λάκωνες, τάσδε τε
(1275)  Ἀθηναῖος: ὑμεῖς· ἀνὴρ δὲ παρὰ γυναῖκα καὶ γυνὴ
(1276)  Ἀθηναῖος: στήτω παρʼ ἄνδρα, κᾆτʼ ἐπʼ ἀγαθαῖς συμφοραῖς
(1277)  Ἀθηναῖος: ὀρχησάμενοι θεοῖσιν εὐλαβώμεθα
(1278)  Ἀθηναῖος: τὸ λοιπὸν αὖθις μὴ ʼξαμαρτάνειν ἔτι.
(1279x) == Lyrik ==
(1279)  Χορὸς Ἀθηναίων: πρόσαγε χορόν, ἔπαγε δὲ Χάριτας,
(1280)  Χορὸς Ἀθηναίων: ἐπὶ δὲ κάλεσον Ἄρτεμιν,
(1281)  Χορὸς Ἀθηναίων: ἐπὶ δὲ δίδυμον ἀγέχορον
(1282)  Χορὸς Ἀθηναίων: Ἰήιον
(1283)  Χορὸς Ἀθηναίων: εὔφρονʼ, ἐπὶ δὲ Νύσιον,
(1284)  Χορὸς Ἀθηναίων: ὃς μετὰ μαινάσι Βάκχιος ὄμμασι δαίεται,
(1285)  Χορὸς Ἀθηναίων: Δία τε πυρὶ φλεγόμενον, ἐπί τε
(1286)  Χορὸς Ἀθηναίων: πότνιαν ἄλοχον ὀλβίαν·
(1287)  Χορὸς Ἀθηναίων: εἶτα δὲ δαίμονας, οἷς ἐπιμάρτυσι
(1288)  Χορὸς Ἀθηναίων: χρησόμεθʼ οὐκ ἐπιλήσμοσιν
(1289)  Χορὸς Ἀθηναίων: Ἡσυχίας πέρι τῆς ἀγανόφρονος,
(1290)  Χορὸς Ἀθηναίων: ἣν ἐποίησε θεὰ Κύπρις.
(1291)  Χορὸς Ἀθηναίων: ἀλαλαὶ ἰὴ παιήων·
(1292)  Χορὸς Ἀθηναίων: αἴρεσθʼ ἄνω ἰαί,
(1293)  Χορὸς Ἀθηναίων: ὡς ἐπὶ νίκῃ ἰαί.
(1294)  Χορὸς Ἀθηναίων: εὐοῖ εὐοῖ, εὐαί εὐαί.
(1295)  Ἀθηναῖος: πρόφαινε δὴ σὺ Μοῦσαν ἐπὶ νέᾳ νέαν.
(1296x) == Lyrik ==
(1296)  Χορὸς Λακεδαιμονίων: Ταΰγετον αὖτʼ ἐραννὸν ἐκλιπῶα
(1297)  Χορὸς Λακεδαιμονίων: Μῶα μόλε Λάκαινα πρεπτὸν ἁμὶν
(1298)  Χορὸς Λακεδαιμονίων: κλέωα τὸν Ἀμύκλαις σιὸν
(1300)  Χορὸς Λακεδαιμονίων: καὶ χαλκίοικον Ἀσάναν,
(1301)  Χορὸς Λακεδαιμονίων: Τυνδαρίδας τʼ ἀγασώς,
(1302)  Χορὸς Λακεδαιμονίων: τοὶ δὴ πὰρ Εὐρώταν ψιάδδοντι.
(1303)  Χορὸς Λακεδαιμονίων: εἶα μάλʼ ἔμβη
(1304)  Χορὸς Λακεδαιμονίων: ὢ εἶα κοῦφα πάλλων,
(1305)  Χορὸς Λακεδαιμονίων: ὡς Σπάρταν ὑμνίωμες,
(1306)  Χορὸς Λακεδαιμονίων: τᾷ σιῶν χοροὶ μέλοντι
(1307)  Χορὸς Λακεδαιμονίων: καὶ ποδῶν κτύπος,
(1308)  Χορὸς Λακεδαιμονίων: ᾇ τε πῶλοι ταὶ κόραι
(1309)  Χορὸς Λακεδαιμονίων: πὰρ τὸν Εὐρωταν
(1310)  Χορὸς Λακεδαιμονίων: ἀμπάλλοντι πυκνὰ ποδοῖν
(1311)  Χορὸς Λακεδαιμονίων: ἀγκονίωαι,
(1312)  Χορὸς Λακεδαιμονίων: ταὶ δὲ κόμαι σείονθʼ ᾇπερ Βακχᾶν
(1313)  Χορὸς Λακεδαιμονίων: θυρσαδδωᾶν καὶ παιδδωᾶν.
(1314)  Χορὸς Λακεδαιμονίων: ἁγεῖται δʼ ἁ Λήδας παῖς
(1315)  Χορὸς Λακεδαιμονίων: ἁγνὰ χοραγὸς εὐπρεπής.
(1316)  Χορὸς Λακεδαιμονίων: ἀλλʼ ἄγε κόμαν παραμπύκιδδε χερί, ποδοῖν τε πάδη
(1319)  Χορὸς Λακεδαιμονίων: ᾇ τις ἔλαφος· κρότον δʼ ἁμᾷ ποίει χορωφελήταν.
(1320)  Χορὸς Λακεδαιμονίων: καὶ τὰν σιὰν δʼ αὖ τὰν κρατίσταν Χαλκίοικον ὕμνει τὰν πάμμαχον.

