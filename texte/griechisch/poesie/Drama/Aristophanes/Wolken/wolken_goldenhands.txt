(1x) === Prologos ===
(1)  Στρεψιάδης: ἰοὺ ἰού·
(2)  Στρεψιάδης: ὦ Ζεῦ βασιλεῦ τὸ χρῆμα τῶν νυκτῶν ὅσον·
(3)  Στρεψιάδης: ἀπέραντον. οὐδέποθʼ ἡμέρα γενήσεται;
(4)  Στρεψιάδης: καὶ μὴν πάλαι γʼ ἀλεκτρυόνος ἤκουσʼ ἐγώ·
(5)  Στρεψιάδης: οἱ δʼ οἰκέται ῥέγκουσιν· ἀλλʼ οὐκ ἂν πρὸ τοῦ.
(6)  Στρεψιάδης: ἀπόλοιο δῆτʼ ὦ πόλεμε πολλῶν οὕνεκα,
(7)  Στρεψιάδης: ὅτʼ οὐδὲ κολάσʼ ἔξεστί μοι τοὺς οἰκέτας.
(8)  Στρεψιάδης: ἀλλʼ οὐδʼ ὁ χρηστὸς οὑτοσὶ νεανίας
(9)  Στρεψιάδης: ἐγείρεται τῆς νυκτός, ἀλλὰ πέρδεται
(10)  Στρεψιάδης: ἐν πέντε σισύραις ἐγκεκορδυλημένος.
(11)  Στρεψιάδης: ἀλλʼ εἰ δοκεῖ ῥέγκωμεν ἐγκεκαλυμμένοι.
(12)  Στρεψιάδης: ἀλλʼ οὐ δύναμαι δείλαιος εὕδειν δακνόμενος
(13)  Στρεψιάδης: ὑπὸ τῆς δαπάνης καὶ τῆς φάτνης καὶ τῶν χρεῶν
(14)  Στρεψιάδης: διὰ τουτονὶ τὸν υἱόν. ὁ δὲ κόμην ἔχων
(15)  Στρεψιάδης: ἱππάζεταί τε καὶ ξυνωρικεύεται
(16)  Στρεψιάδης: ὀνειροπολεῖ θʼ ἵππους· ἐγὼ δʼ ἀπόλλυμαι
(17)  Στρεψιάδης: ὁρῶν ἄγουσαν τὴν σελήνην εἰκάδας·
(18)  Στρεψιάδης: οἱ γὰρ τόκοι χωροῦσιν. ἅπτε παῖ λύχνον,
(19)  Στρεψιάδης: κἄκφερε τὸ γραμματεῖον, ἵνʼ ἀναγνῶ λαβὼν
(20)  Στρεψιάδης: ὁπόσοις ὀφείλω καὶ λογίσωμαι τοὺς τόκους.
(21)  Στρεψιάδης: φέρʼ ἴδω τί ὀφείλω; δώδεκα μνᾶς Πασίᾳ.
(22)  Στρεψιάδης: τοῦ δώδεκα μνᾶς Πασίᾳ; τί ἐχρησάμην;
(23)  Στρεψιάδης: ὅτʼ ἐπριάμην τὸν κοππατίαν. οἴμοι τάλας,
(24)  Στρεψιάδης: εἴθʼ ἐξεκόπην πρότερον τὸν ὀφθαλμὸν λίθῳ.
(25)  Φειδιππίδης: Φίλων ἀδικεῖς· ἔλαυνε τὸν σαυτοῦ δρόμον.
(26)  Στρεψιάδης: τοῦτʼ ἔστι τουτὶ τὸ κακὸν ὅ μʼ ἀπολώλεκεν·
(27)  Στρεψιάδης: ὀνειροπολεῖ γὰρ καὶ καθεύδων ἱππικήν.
(28)  Φειδιππίδης: πόσους δρόμους ἐλᾷ τὰ πολεμιστήρια;
(29)  Στρεψιάδης: ἐμὲ μὲν σὺ πολλοὺς τὸν πατέρʼ ἐλαύνεις δρόμους.
(30)  Στρεψιάδης: ἀτὰρ τί χρέος ἔβα με μετὰ τὸν Πασίαν;
(31)  Στρεψιάδης: τρεῖς μναῖ διφρίσκου καὶ τροχοῖν Ἀμυνίᾳ.
(32)  Φειδιππίδης: ἄπαγε τὸν ἵππον ἐξαλίσας οἴκαδε.
(33)  Στρεψιάδης: ἀλλʼ ὦ μέλʼ ἐξήλικας ἐμέ γʼ ἐκ τῶν ἐμῶν,
(34)  Στρεψιάδης: ὅτε καὶ δίκας ὤφληκα χἄτεροι τόκου
(35)  Στρεψιάδης: ἐνεχυράσεσθαί φασιν.
(35b)  Φειδιππίδης: ἐτεὸν ὦ πάτερ
(36)  Φειδιππίδης: τί δυσκολαίνεις καὶ στρέφει τὴν νύχθʼ ὅλην;
(37)  Στρεψιάδης: δάκνει μὲ δήμαρχός τις ἐκ τῶν στρωμάτων.
(38)  Φειδιππίδης: ἔασον ὦ δαιμόνιε καταδαρθεῖν τί με.
(39)  Στρεψιάδης: σὺ δʼ οὖν κάθευδε· τὰ δὲ χρέα ταῦτʼ ἴσθʼ ὅτι
(40)  Στρεψιάδης: ἐς τὴν κεφαλὴν ἅπαντα τὴν σὴν τρέψεται.
(41)  Στρεψιάδης: φεῦ.
(41a)  Στρεψιάδης: εἴθʼ ὤφελʼ ἡ προμνήστριʼ ἀπολέσθαι κακῶς,
(42)  Στρεψιάδης: ἥτις με γῆμʼ ἐπῆρε τὴν σὴν μητέρα·
(43)  Στρεψιάδης: ἐμοὶ γὰρ ἦν ἄγροικος ἥδιστος βίος
(44)  Στρεψιάδης: εὐρωτιῶν, ἀκόρητος, εἰκῇ κείμενος,
(45)  Στρεψιάδης: βρύων μελίτταις καὶ προβάτοις καὶ στεμφύλοις.
(46)  Στρεψιάδης: ἔπειτʼ ἔγημα Μεγακλέους τοῦ Μεγακλέους
(47)  Στρεψιάδης: ἀδελφιδῆν ἄγροικος ὢν ἐξ ἄστεως,
(48)  Στρεψιάδης: σεμνὴν τρυφῶσαν ἐγκεκοισυρωμένην.
(49)  Στρεψιάδης: ταύτην ὅτʼ ἐγάμουν, συγκατεκλινόμην ἐγὼ
(50)  Στρεψιάδης: ὄζων τρυγὸς τρασιᾶς ἐρίων περιουσίας,
(51)  Στρεψιάδης: ἡ δʼ αὖ μύρου κρόκου καταγλωττισμάτων,
(52)  Στρεψιάδης: δαπάνης λαφυγμοῦ Κωλιάδος Γενετυλλίδος.
(53)  Στρεψιάδης: οὐ μὴν ἐρῶ γʼ ὡς ἀργὸς ἦν, ἀλλʼ ἐσπάθα.
(54)  Στρεψιάδης: ἐγὼ δʼ ἂν αὐτῇ θοἰμάτιον δεικνὺς τοδὶ
(55)  Στρεψιάδης: πρόφασιν ἔφασκον, ὦ γύναι λίαν σπαθᾷς.
(56)  Θεράπων: ἔλαιον ἡμῖν οὐκ ἔνεστʼ ἐν τῷ λύχνῳ.
(57)  Στρεψιάδης: οἴμοι· τί γάρ μοι τὸν πότην ἧπτες λύχνον;
(58)  Στρεψιάδης: δεῦρʼ ἔλθʼ ἵνα κλάῃς.
(58b)  Θεράπων: διὰ τί δῆτα κλαύσομαι;
(59)  Στρεψιάδης: ὅτι τῶν παχειῶν ἐνετίθεις θρυαλλίδων.
(60)  Στρεψιάδης: μετὰ ταῦθʼ, ὅπως νῷν ἐγένεθʼ υἱὸς οὑτοσί,
(61)  Στρεψιάδης: ἐμοί τε δὴ καὶ τῇ γυναικὶ τἀγαθῇ,
(62)  Στρεψιάδης: περὶ τοὐνόματος δὴ ʼντεῦθεν ἐλοιδορούμεθα·
(63)  Στρεψιάδης: ἡ μὲν γὰρ ἵππον προσετίθει πρὸς τοὔνομα,
(64)  Στρεψιάδης: Ξάνθιππον ἤ Χαριππον ἢ Καλλιππίδην,
(65)  Στρεψιάδης: ἐγὼ δὲ τοῦ πάππου ʼτιθέμην Φειδωνίδην.
(66)  Στρεψιάδης: τέως μὲν οὖν ἐκρινόμεθʼ· εἶτα τῷ χρόνῳ
(67)  Στρεψιάδης: κοινῇ ξυνέβημεν κἀθέμεθα Φειδιππίδην.
(68)  Στρεψιάδης: τοῦτον τὸν υἱὸν λαμβάνουσʼ ἐκορίζετο,
(69)  Στρεψιάδης: ὅταν σὺ μέγας ὢν ἅρμʼ ἐλαύνῃς πρὸς πόλιν,
(70)  Στρεψιάδης: ὥσπερ Μεγακλέης, ξυστίδʼ ἔχων. ἐγὼ δʼ ἔφην,
(71)  Στρεψιάδης: ὅταν μὲν οὖν τὰς αἶγας ἐκ τοῦ φελλέως,
(72)  Στρεψιάδης: ὥσπερ ὁ πατήρ σου, διφθέραν ἐνημμένος.
(73)  Στρεψιάδης: ἀλλʼ οὐκ ἐπίθετο τοῖς ἐμοῖς οὐδὲν λόγοις,
(74)  Στρεψιάδης: ἀλλʼ ἵππερόν μου κατέχεεν τῶν χρημάτων.
(75)  Στρεψιάδης: νῦν οὖν ὅλην τὴν νύκτα φροντίζων ὁδοῦ
(76)  Στρεψιάδης: μίαν ηὗρον ἀτραπὸν δαιμονίως ὑπερφυᾶ,
(77)  Στρεψιάδης: ἣν ἢν ἀναπείσω τουτονί, σωθήσομαι.
(78)  Στρεψιάδης: ἀλλʼ ἐξεγεῖραι πρῶτον αὐτὸν βούλομαι.
(79)  Στρεψιάδης: πῶς δῆτʼ ἂν ἥδιστʼ αὐτὸν ἐπεγείραιμι; πῶς;
(80)  Στρεψιάδης: Φειδιππίδη Φειδιππίδιον.
(80b)  Φειδιππίδης: τί ὦ πάτερ;
(81)  Στρεψιάδης: κύσον με καὶ τὴν χεῖρα δὸς τὴν δεξιάν.
(82)  Φειδιππίδης: ἰδού. τί ἔστιν;
(82b)  Στρεψιάδης: εἰπέ μοι, φιλεῖς ἐμέ;
(83)  Φειδιππίδης: νὴ τὸν Ποσειδῶ τουτονὶ τὸν ἵππιον.
(84)  Στρεψιάδης: μὴ ʼμοί γε τοῦτον μηδαμῶς τὸν ἵππιον·
(85)  Στρεψιάδης: οὗτος γὰρ ὁ θεὸς αἴτιός μοι τῶν κακῶν.
(86)  Στρεψιάδης: ἀλλʼ εἴπερ ἐκ τῆς καρδίας μʼ ὄντως φιλεῖς,
(87)  Στρεψιάδης: ὦ παῖ πιθοῦ.
(87b)  Φειδιππίδης: τί οὖν πίθωμαι δῆτά σοι;
(88)  Στρεψιάδης: ἔκστρεψον ὡς τάχιστα τοὺς σαυτοῦ τρόπους,
(89)  Στρεψιάδης: καὶ μάνθανʼ ἐλθὼν ἃν ἐγὼ παραινέσω.
(90)  Φειδιππίδης: λέγε δή, τί κελεύεις;
(90b)  Στρεψιάδης: καί τι πείσει;
(90c)  Φειδιππίδης: πείσομαι
(91)  Φειδιππίδης: νὴ τὸν Διόνυσον.
(91b)  Στρεψιάδης: δεῦρό νυν ἀπόβλεπε.
(92)  Στρεψιάδης: ὁρᾷς τὸ θύριον τοῦτο καὶ τᾠκίδιον;
(93)  Φειδιππίδης: ὁρῶ. τί οὖν τοῦτʼ ἐστὶν ἐτεὸν ὦ πάτερ;
(94)  Στρεψιάδης: ψυχῶν σοφῶν τοῦτʼ ἐστὶ φροντιστήριον.
(95)  Στρεψιάδης: ἐνταῦθʼ ἐνοικοῦσʼ ἄνδρες, οἳ τὸν οὐρανὸν
(96)  Στρεψιάδης: λέγοντες ἀναπείθουσιν ὡς ἔστιν πνιγεύς,
(97)  Στρεψιάδης: κἄστιν περὶ ἡμᾶς οὗτος, ἡμεῖς δʼ ἄνθρακες.
(98)  Στρεψιάδης: οὗτοι διδάσκουσʼ, ἀργύριον ἤν τις διδῷ,
(99)  Στρεψιάδης: λέγοντα νικᾶν καὶ δίκαια κἄδικα.
(100)  Φειδιππίδης: εἰσὶν δὲ τίνες;
(100b)  Στρεψιάδης: οὐκ οἶδʼ ἀκριβῶς τοὔνομα·
(102)  Στρεψιάδης: μεριμνοφροντισταὶ καλοί τε κἀγαθοί.
(103)  Φειδιππίδης: αἰβοῖ πονηροί γʼ, οἶδα. τοὺς ἀλαζόνας
(104)  Φειδιππίδης: τοὺς ὠχριῶντας τοὺς ἀνυποδήτους λέγεις,
(105)  Φειδιππίδης: ὧν ὁ κακοδαίμων Σωκράτης καὶ Χαιρεφῶν.
(105b)  Στρεψιάδης: ἢ ἢ σιώπα· μηδὲν εἴπῃς νήπιον.
(106)  Στρεψιάδης: ἀλλʼ εἴ τι κήδει τῶν πατρῴων ἀλφίτων,
(107)  Στρεψιάδης: τούτων γενοῦ μοι σχασάμενος τὴν ἱππικήν.
(108)  Φειδιππίδης: οὐκ ἂν μὰ τὸν Διόνυσον, εἰ δοίης γέ μοι
(109)  Φειδιππίδης: τοὺς φασιανοὺς οὓς τρέφει Λεωγόρας.
(110)  Στρεψιάδης: ἴθʼ ἀντιβολῶ σʼ ὦ φίλτατʼ ἀνθρώπων ἐμοὶ
(111)  Στρεψιάδης: ἐλθὼν διδάσκου.
(111b)  Φειδιππίδης: καὶ τί σοι μαθήσομαι;
(112)  Στρεψιάδης: εἶναι παρʼ αὐτοῖς φασιν ἄμφω τὼ λόγω,
(113)  Στρεψιάδης: τὸν κρείττονʼ, ὅστις ἐστί, καὶ τὸν ἥττονα.
(114)  Στρεψιάδης: τούτοιν τὸν ἕτερον τοῖν λόγοιν, τὸν ἥττονα,
(115)  Στρεψιάδης: νικᾶν λέγοντά φασι τἀδικώτερα.
(116)  Στρεψιάδης: ἢν οὖν μάθῃς μοι τὸν ἄδικον τοῦτον λόγον,
(117)  Στρεψιάδης: ἃ νῦν ὀφείλω διὰ σέ, τούτων τῶν χρεῶν
(118)  Στρεψιάδης: οὐκ ἂν ἀποδοίην οὐδʼ ἂν ὀβολὸν οὐδενί.
(119)  Φειδιππίδης: οὐκ ἂν πιθοίμην· οὐ γὰρ ἂν τλαίην ἰδεῖν
(120)  Φειδιππίδης: τοὺς ἱππέας τὸ χρῶμα διακεκναισμένος.
(121)  Στρεψιάδης: οὐκ ἄρα μὰ τὴν Δήμητρα τῶν γʼ ἐμῶν ἔδει,
(122)  Στρεψιάδης: οὔτʼ αὐτὸς οὔθʼ ὁ ζύγιος οὔθʼ ὁ σαμφόρας·
(123)  Στρεψιάδης: ἀλλʼ ἐξελῶ σʼ ἐς κόρακας ἐκ τῆς οἰκίας.
(124)  Φειδιππίδης: ἀλλʼ οὐ περιόψεταί μʼ ὁ θεῖος Μεγακλέης
(125)  Φειδιππίδης: ἄνιππον. ἀλλʼ εἴσειμι, σοῦ δʼ οὐ φροντιῶ.
(126)  Στρεψιάδης: ἀλλʼ οὐδʼ ἐγὼ μέντοι πεσών γε κείσομαι,
(127)  Στρεψιάδης: ἀλλʼ εὐξάμενος τοῖσιν θεοῖς διδάξομαι
(128)  Στρεψιάδης: αὐτὸς βαδίζων ἐς τὸ φροντιστήριον.
(129)  Στρεψιάδης: πῶς οὖν γέρων ὢν κἀπιλήσμων καὶ βραδὺς
(130)  Στρεψιάδης: λόγων ἀκριβῶν σχινδαλάμους μαθήσομαι;
(131)  Στρεψιάδης: ἰτητέον. τί ταῦτʼ ἔχων στραγγεύομαι,
(132)  Στρεψιάδης: ἀλλʼ οὐχὶ κόπτω τὴν θύραν; παῖ παιδίον.
(133)  Μαθητής: βάλλʼ ἐς κόρακας· τίς ἐσθʼ ὁ κόψας τὴν θύραν;
(134)  Στρεψιάδης: Φείδωνος υἱὸς Στρεψιάδης Κικυννόθεν.
(135)  Μαθητής: ἀμαθής γε νὴ Δίʼ ὅστις οὑτωσὶ σφόδρα
(136)  Μαθητής: ἀπεριμερίμνως τὴν θύραν λελάκτικας
(137)  Μαθητής: καὶ φροντίδʼ ἐξήμβλωκας ἐξηυρημένην.
(138)  Στρεψιάδης: σύγγνωθί μοι· τηλοῦ γὰρ οἰκῶ τῶν ἀγρῶν.
(139)  Στρεψιάδης: ἀλλʼ εἰπέ μοι τὸ πρᾶγμα τοὐξημβλωμένον.
(140)  Μαθητής: ἀλλʼ οὐ θέμις πλὴν τοῖς μαθηταῖσιν λέγειν.
(141)  Στρεψιάδης: λέγε νυν ἐμοὶ θαρρῶν· ἐγὼ γὰρ οὑτοσὶ
(142)  Στρεψιάδης: ἥκω μαθητὴς ἐς τὸ φροντιστήριον.
(143)  Μαθητής: λέξω. νομίσαι δὲ ταῦτα χρὴ μυστήρια.
(144)  Μαθητής: ἀνήρετʼ ἄρτι Χαιρεφῶντα Σωκράτης
(145)  Μαθητής: ψύλλαν ὁπόσους ἅλλοιτο τοὺς αὑτῆς πόδας·
(146)  Μαθητής: δακοῦσα γὰρ τοῦ Χαιρεφῶντος τὴν ὀφρῦν
(147)  Μαθητής: ἐπὶ τὴν κεφαλὴν τὴν Σωκράτους ἀφήλατο.
(148)  Στρεψιάδης: πῶς δῆτα διεμέτρησε;
(148b)  Μαθητής: δεξιώτατα.
(149)  Μαθητής: κηρὸν διατήξας, εἶτα τὴν ψύλλαν λαβὼν
(150)  Μαθητής: ἐνέβαψεν ἐς τὸν κηρὸν αὐτῆς τὼ πόδε,
(151)  Μαθητής: κᾆτα ψυχείσῃ περιέφυσαν Περσικαί.
(152)  Μαθητής: ταύτας ὑπολύσας ἀνεμέτρει τὸ χωρίον.
(153)  Στρεψιάδης: ὦ Ζεῦ βασιλεῦ τῆς λεπτότητος τῶν φρενῶν.
(154)  Μαθητής: τί δῆτʼ ἂν ἕτερον εἰ πύθοιο Σωκράτους
(155)  Μαθητής: φρόντισμα;
(155b)  Στρεψιάδης: ποῖον; ἀντιβολῶ κάτειπέ μοι.
(156)  Μαθητής: ἀνήρετʼ αὐτὸν Χαιρεφῶν ὁ Σφήττιος
(157)  Μαθητής: ὁπότερα τὴν γνώμην ἔχοι, τὰς ἐμπίδας
(158)  Μαθητής: κατὰ τὸ στόμʼ ᾄδειν ἢ κατὰ τοὐρροπύγιον.
(159)  Στρεψιάδης: τί δῆτʼ ἐκεῖνος εἶπε περὶ τῆς ἐμπίδος;
(160)  Μαθητής: ἔφασκεν εἶναι τοὔντερον τῆς ἐμπίδος
(161)  Μαθητής: στενόν· διὰ λεπτοῦ δʼ ὄντος αὐτοῦ τὴν πνοὴν
(162)  Μαθητής: βίᾳ βαδίζειν εὐθὺ τοὐρροπυγίου·
(163)  Μαθητής: ἔπειτα κοῖλον πρὸς στενῷ προσκείμενον
(164)  Μαθητής: τὸν πρωκτὸν ἠχεῖν ὑπὸ βίας τοῦ πνεύματος.
(165)  Στρεψιάδης: σάλπιγξ ὁ πρωκτός ἐστιν ἄρα τῶν ἐμπίδων.
(166)  Στρεψιάδης: ὦ τρισμακάριος τοῦ διεντερεύματος.
(167)  Στρεψιάδης: ἦ ῥᾳδίως φεύγων ἂν ἀποφύγοι δίκην
(168)  Στρεψιάδης: ὅστις δίοιδε τοὔντερον τῆς ἐμπίδος.
(169)  Μαθητής: πρώην δέ γε γνώμην μεγάλην ἀφῃρέθη
(170)  Μαθητής: ὑπʼ ἀσκαλαβώτου.
(170b)  Στρεψιάδης: τίνα τρόπον; κάτειπέ μοι.
(171)  Μαθητής: ζητοῦντος αὐτοῦ τῆς σελήνης τὰς ὁδοὺς
(172)  Μαθητής: καὶ τὰς περιφορὰς εἶτʼ ἄνω κεχηνότος
(173)  Μαθητής: ἀπὸ τῆς ὀροφῆς νύκτωρ γαλεώτης κατέχεσεν.
(174)  Στρεψιάδης: ἥσθην γαλεώτῃ καταχέσαντι Σωκράτους.
(175)  Μαθητής: ἐχθὲς δέ γʼ ἡμῖν δεῖπνον οὐκ ἦν ἑσπέρας.
(176)  Στρεψιάδης: εἶεν· τί οὖν πρὸς τἄλφιτʼ ἐπαλαμήσατο;
(177)  Μαθητής: κατὰ τῆς τραπέζης καταπάσας λεπτὴν τέφραν
(178)  Μαθητής: κάμψας ὀβελίσκον εἶτα διαβήτην λαβὼν
(179)  Μαθητής: ἐκ τῆς παλαίστρας θοἰμάτιον ὑφείλετο.
(180)  Στρεψιάδης: τί δῆτʼ ἐκεῖνον τὸν Θαλῆν θαυμάζομεν;
(181)  Στρεψιάδης: ἄνοιγʼ ἄνοιγʼ ἀνύσας τὸ φροντιστήριον,
(182)  Στρεψιάδης: καὶ δεῖξον ὡς τάχιστά μοι τὸν Σωκράτη.
(183)  Στρεψιάδης: μαθητιῶ γάρ· ἀλλʼ ἄνοιγε τὴν θύραν.
(184)  Στρεψιάδης: ὦ Ἡράκλεις ταυτὶ ποδαπὰ τὰ θηρία;
(185)  Μαθητής: τί ἐθαύμασας; τῷ σοι δοκοῦσιν εἰκέναι;
(186)  Στρεψιάδης: τοῖς ἐκ Πύλου ληφθεῖσι τοῖς Λακωνικοῖς.
(187)  Στρεψιάδης: ἀτὰρ τί ποτʼ ἐς τὴν γῆν βλέπουσιν οὑτοιί;
(188)  Μαθητής: ζητοῦσιν οὗτοι τὰ κατὰ γῆς.
(188b)  Στρεψιάδης: βολβοὺς ἄρα
(189)  Στρεψιάδης: ζητοῦσι. μή νυν τουτογὶ φροντίζετε·
(190)  Στρεψιάδης: ἐγὼ γὰρ οἶδʼ ἵνʼ εἰσὶ μεγάλοι καὶ καλοί.
(191)  Στρεψιάδης: τί γὰρ οἵδε δρῶσιν οἱ σφόδρʼ ἐγκεκυφότες;
(192)  Μαθητής: οὗτοι δʼ ἐρεβοδιφῶσιν ὑπὸ τὸν Τάρταρον.
(193)  Στρεψιάδης: τί δῆθʼ ὁ πρωκτὸς ἐς τὸν οὐρανὸν βλέπει;
(194)  Μαθητής: αὐτὸς καθʼ αὑτὸν ἀστρονομεῖν διδάσκεται.
(195)  Μαθητής: ἀλλʼ εἴσιθʼ, ἵνα μὴ ʼκεῖνος ὑμῖν ἐπιτύχῃ.
(196)  Στρεψιάδης: μήπω γε μήπω γʼ· ἀλλʼ ἐπιμεινάντων, ἵνα
(197)  Στρεψιάδης: αὐτοῖσι κοινώσω τι πραγμάτιον ἐμόν.
(198)  Μαθητής: ἀλλʼ οὐχ οἷόν τʼ αὐτοῖσι πρὸς τὸν ἀέρα
(199)  Μαθητής: ἔξω διατρίβειν πολὺν ἄγαν ἐστὶν χρόνον.
(200)  Στρεψιάδης: πρὸς τῶν θεῶν τί γὰρ τάδʼ ἐστίν; εἰπέ μοι.
(201)  Μαθητής: ἀστρονομία μὲν αὑτηί.
(201b)  Στρεψιάδης: τουτὶ δὲ τί;
(202)  Μαθητής: γεωμετρία.
(202b)  Στρεψιάδης: τοῦτʼ οὖν τί ἐστι χρήσιμον;
(203)  Μαθητής: γῆν ἀναμετρῆσαι.
(203b)  Στρεψιάδης: πότερα τὴν κληρουχικήν;
(204)  Μαθητής: οὔκ, ἀλλὰ τὴν σύμπασαν.
(204b)  Στρεψιάδης: ἀστεῖον λέγεις.
(205)  Στρεψιάδης: τὸ γὰρ σόφισμα δημοτικὸν καὶ χρήσιμον.
(206)  Μαθητής: αὕτη δέ σοι γῆς περίοδος πάσης. ὁρᾷς;
(207)  Μαθητής: αἵδε μὲν Ἀθῆναι.
(207b)  Στρεψιάδης: τί σὺ λέγεις; οὐ πείθομαι,
(208)  Στρεψιάδης: ἐπεὶ δικαστὰς οὐχ ὁρῶ καθημένους.
(209)  Μαθητής: ὡς τοῦτʼ ἀληθῶς Ἀττικὸν τὸ χωρίον.
(210)  Στρεψιάδης: καὶ ποῦ Κικυννῆς εἰσὶν οὑμοὶ δημόται;
(211)  Μαθητής: ἐνταῦθʼ ἔνεισιν. ἡ δέ γʼ Εὔβοἰ, ὡς ὁρᾷς,
(212)  Μαθητής: ἡδὶ παρατέταται μακρὰ πόρρω πάνυ.
(213)  Στρεψιάδης: οἶδʼ· ὑπὸ γὰρ ἡμῶν παρετάθη καὶ Περικλέους.
(214)  Στρεψιάδης: ἀλλʼ ἡ Λακεδαίμων ποῦ ʼσθʼ;
(214b)  Μαθητής: ὅπου ʼστίν; αὑτηί.
(215)  Στρεψιάδης: ὡς ἐγγὺς ἡμῶν. τοῦτο πάνυ φροντίζετε,
(216)  Στρεψιάδης: ταύτην ἀφʼ ἡμῶν ἀπαγαγεῖν πόρρω πάνυ.
(217)  Μαθητής: ἀλλʼ οὐχ οἷόν τε.
(217b)  Στρεψιάδης: νὴ Δίʼ οἰμώξεσθʼ ἄρα.
(218)  Στρεψιάδης: φέρε τίς γὰρ οὗτος οὑπὶ τῆς κρεμάθρας ἀνήρ;
(219)  Μαθητής: αὐτός.
(219b)  Στρεψιάδης: τίς αὐτός;
(219c)  Μαθητής: Σωκράτης.
(219d)  Στρεψιάδης: ὦ Σώκρατες.
(220)  Στρεψιάδης: ἴθʼ οὗτος, ἀναβόησον αὐτόν μοι μέγα.
(220a)  Μαθητής: αὐτὸς μὲν οὖν σὺ κάλεσον· οὐ γάρ μοι σχολή.
(221)  Στρεψιάδης: ὦ Σώκρατες,
(222)  Στρεψιάδης: ὦ Σωκρατίδιον.
(223)  Σωκράτης: τί με καλεῖς ὦφήμερε;
(224)  Στρεψιάδης: πρῶτον μὲν ὅ τι δρᾷς ἀντιβολῶ κάτειπέ μοι.
(225)  Σωκράτης: ἀεροβατῶ καὶ περιφρονῶ τὸν ἥλιον.
(226)  Στρεψιάδης: ἔπειτʼ ἀπὸ ταρροῦ τοὺς θεοὺς ὑπερφρονεῖς,
(227)  Στρεψιάδης: ἀλλʼ οὐκ ἀπὸ τῆς γῆς, εἴπερ;
(227b)  Σωκράτης: οὐ γὰρ ἄν ποτε
(228)  Σωκράτης: ἐξηῦρον ὀρθῶς τὰ μετέωρα πράγματα,
(229)  Σωκράτης: εἰ μὴ κρεμάσας τὸ νόημα καὶ τὴν φροντίδα
(230)  Σωκράτης: λεπτὴν καταμείξας ἐς τὸν ὅμοιον ἀέρα.
(231)  Σωκράτης: εἰ δʼ ὢν χαμαὶ τἄνω κάτωθεν ἐσκόπουν,
(232)  Σωκράτης: οὐκ ἄν ποθʼ ηὗρον· οὐ γὰρ ἀλλʼ ἡ γῆ βίᾳ
(233)  Σωκράτης: ἕλκει πρὸς αὑτὴν τὴν ἰκμάδα τῆς φροντίδος.
(234)  Σωκράτης: πάσχει δὲ ταὐτὸ τοῦτο καὶ τὰ κάρδαμα.
(235)  Στρεψιάδης: τί φῄς;
(236)  Στρεψιάδης: ἡ φροντὶς ἕλκει τὴν ἰκμάδʼ ἐς τὰ κάρδαμα;
(237)  Στρεψιάδης: ἴθι νυν κατάβηθʼ ὦ Σωκρατίδιον ὡς ἐμέ,
(238)  Στρεψιάδης: ἵνα με διδάξῃς ὧνπερ οὕνεκʼ ἐλήλυθα.
(239)  Σωκράτης: ἦλθες δὲ κατὰ τί;
(239b)  Στρεψιάδης: βουλόμενος μαθεῖν λέγειν.
(240)  Στρεψιάδης: ὑπὸ γὰρ τόκων χρήστων τε δυσκολωτάτων
(241)  Στρεψιάδης: ἄγομαι φέρομαι, τὰ χρήματʼ ἐνεχυράζομαι.
(242)  Σωκράτης: πόθεν δʼ ὑπόχρεως σαυτὸν ἔλαθες γενόμενος;
(243)  Στρεψιάδης: νόσος μʼ ἐπέτριψεν ἱππικὴ δεινὴ φαγεῖν.
(244)  Στρεψιάδης: ἀλλά με δίδαξον τὸν ἕτερον τοῖν σοῖν λόγοιν,
(245)  Στρεψιάδης: τὸν μηδὲν ἀποδιδόντα. μισθὸν δʼ ὅντινʼ ἂν
(246)  Στρεψιάδης: πράττῃ μʼ ὀμοῦμαί σοι καταθήσειν τοὺς θεούς.
(247)  Σωκράτης: ποίους θεοὺς ὀμεῖ σύ; πρῶτον γὰρ θεοὶ
(248)  Σωκράτης: ἡμῖν νόμισμʼ οὐκ ἔστι.
(248b)  Στρεψιάδης: τῷ γὰρ ὄμνυτʼ; ἢ
(249)  Στρεψιάδης: σιδαρέοισιν ὥσπερ ἐν Βυζαντίῳ;
(250)  Σωκράτης: βούλει τὰ θεῖα πράγματʼ εἰδέναι σαφῶς
(251)  Σωκράτης: ἅττʼ ἐστὶν ὀρθῶς;
(251b)  Στρεψιάδης: νὴ Δίʼ εἴπερ ἔστι γε.
(252)  Σωκράτης: καὶ ξυγγενέσθαι ταῖς Νεφέλαισιν ἐς λόγους,
(253)  Σωκράτης: ταῖς ἡμετέραισι δαίμοσιν;
(253b)  Στρεψιάδης: μάλιστά γε.
(254)  Σωκράτης: κάθιζε τοίνυν ἐπὶ τὸν ἱερὸν σκίμποδα.
(255)  Στρεψιάδης: ἰδοὺ κάθημαι.
(255b)  Σωκράτης: τουτονὶ τοίνυν λαβὲ
(256)  Σωκράτης: τὸν στέφανον.
(256b)  Στρεψιάδης: ἐπὶ τί στέφανον; οἴμοι Σώκρατες
(257)  Στρεψιάδης: ὥσπερ με τὸν Ἀθάμανθʼ ὅπως μὴ θύσετε.
(258)  Σωκράτης: οὔκ, ἀλλὰ ταῦτα πάντα τοὺς τελουμένους
(259)  Σωκράτης: ἡμεῖς ποιοῦμεν.
(259b)  Στρεψιάδης: εἶτα δὴ τί κερδανῶ;
(260)  Σωκράτης: λέγειν γενήσει τρῖμμα κρόταλον παιπάλη.
(261)  Σωκράτης: ἀλλʼ ἔχʼ ἀτρεμί.
(261by) === Parodos ===
(261bx) == Anapäste ==
(261b)  Στρεψιάδης: μὰ τὸν Δίʼ οὐ ψεύσει γέ με·
(262)  Στρεψιάδης: καταπαττόμενος γὰρ παιπάλη γενήσομαι.
(263x) == Anapäste ==
(263)  Σωκράτης: εὐφημεῖν χρὴ τὸν πρεσβύτην καὶ τῆς εὐχῆς ἐπακούειν.
(264)  Σωκράτης: ὦ δέσποτʼ ἄναξ ἀμέτρητʼ Ἀήρ, ὃς ἔχεις τὴν γῆν μετέωρον,
(265)  Σωκράτης: λαμπρός τʼ Αἰθὴρ σεμναί τε θεαὶ Νεφέλαι βροντησικέραυνοι,
(266)  Σωκράτης: ἄρθητε φάνητʼ ὦ δέσποιναι τῷ φροντιστῇ μετέωροι.
(267)  Στρεψιάδης: μήπω μήπω γε πρὶν ἂν τουτὶ πτύξωμαι, μὴ καταβρεχθῶ.
(268)  Στρεψιάδης: τὸ δὲ μηδὲ κυνῆν οἴκοθεν ἐλθεῖν ἐμὲ τὸν κακοδαίμονʼ ἔχοντα.
(269)  Σωκράτης: ἔλθετε δῆτʼ ὦ πολυτίμητοι Νεφέλαι τῷδʼ εἰς ἐπίδειξιν·
(270)  Σωκράτης: εἴτʼ ἐπʼ Ὀλύμπου κορυφαῖς ἱεραῖς χιονοβλήτοισι κάθησθε,
(271)  Σωκράτης: εἴτʼ Ὠκεανοῦ πατρὸς ἐν κήποις ἱερὸν χορὸν ἵστατε Νύμφαις,
(272)  Σωκράτης: εἴτʼ ἄρα Νείλου προχοαῖς ὑδάτων χρυσέαις ἀρύτεσθε πρόχοισιν,
(273)  Σωκράτης: ἢ Μαιῶτιν λίμνην ἔχετʼ ἢ σκόπελον νιφόεντα Μίμαντος·
(274)  Σωκράτης: ὑπακούσατε δεξάμεναι θυσίαν καὶ τοῖς ἱεροῖσι χαρεῖσαι.
(275x) == Strophe 1 ==
(275)  Χορός: ἀέναοι Νεφέλαι
(276)  Χορός: ἀρθῶμεν φανεραὶ δροσερὰν φύσιν εὐάγητον,
(277)  Χορός: πατρὸς ἀπʼ Ὠκεανοῦ βαρυαχέος
(278)  Χορός: ὑψηλῶν ὀρέων κορυφὰς ἐπὶ
(280)  Χορός: δενδροκόμους, ἵνα
(281)  Χορός: τηλεφανεῖς σκοπιὰς ἀφορώμεθα,
(282)  Χορός: καρπούς τʼ ἀρδομέναν ἱερὰν χθόνα,
(283)  Χορός: καὶ ποταμῶν ζαθέων κελαδήματα,
(284)  Χορός: καὶ πόντον κελάδοντα βαρύβρομον·
(285)  Χορός: ὄμμα γὰρ αἰθέρος ἀκάματον σελαγεῖται
(286)  Χορός: μαρμαρέαις ἐν αὐγαῖς.
(287)  Χορός: ἀλλʼ ἀποσεισάμεναι νέφος ὄμβριον
(288)  Χορός: ἀθανάτας ἰδέας ἐπιδώμεθα
(290)  Χορός: τηλεσκόπῳ ὄμματι γαῖαν.
(291x) == Anapäste ==
(291)  Σωκράτης: ὦ μέγα σεμναὶ Νεφέλαι φανερῶς ἠκούσατέ μου καλέσαντος.
(292)  Σωκράτης: ᾔσθου φωνῆς ἅμα καὶ βροντῆς μυκησαμένης θεοσέπτου;
(293)  Στρεψιάδης: καὶ σέβομαί γʼ ὦ πολυτίμητοι καὶ βούλομαι ἀνταποπαρδεῖν
(294)  Στρεψιάδης: πρὸς τὰς βροντάς· οὕτως αὐτὰς τετρεμαίνω καὶ πεφόβημαι·
(295)  Στρεψιάδης: κεἰ θέμις ἐστίν, νυνί γʼ ἤδη, κεἰ μὴ θέμις ἐστί, χεσείω.
(296x) == Anapäste ==
(296)  Σωκράτης: οὐ μὴ σκώψει μηδὲ ποιήσεις ἅπερ οἱ τρυγοδαίμονες οὗτοι,
(297)  Σωκράτης: ἀλλʼ εὐφήμει· μέγα γάρ τι θεῶν κινεῖται σμῆνος ἀοιδαῖς.
(298x) == Antistrophe 1 ==
(298)  Χορός: παρθένοι ὀμβροφόροι
(300)  Χορός: ἔλθωμεν λιπαρὰν χθόνα Παλλάδος, εὔανδρον γᾶν
(301)  Χορός: Κέκροπος ὀψόμεναι πολυήρατον·
(302)  Χορός: οὗ σέβας ἀρρήτων ἱερῶν, ἵνα
(303)  Χορός: μυστοδόκος δόμος
(304)  Χορός: ἐν τελεταῖς ἁγίαις ἀναδείκνυται,
(305)  Χορός: οὐρανίοις τε θεοῖς δωρήματα,
(306)  Χορός: ναοί θʼ ὑψερεφεῖς καὶ ἀγάλματα,
(307)  Χορός: καὶ πρόσοδοι μακάρων ἱερώταται,
(308)  Χορός: εὐστέφανοί τε θεῶν θυσίαι θαλίαι τε,
(310)  Χορός: παντοδαπαῖς ἐν ὥραις,
(311)  Χορός: ἦρί τʼ ἐπερχομένῳ Βρομία χάρις,
(312)  Χορός: εὐκελάδων τε χορῶν ἐρεθίσματα,
(313)  Χορός: καὶ μοῦσα βαρύβρομος αὐλῶν.
(314x) == Anapäste ==
(314)  Στρεψιάδης: πρὸς τοῦ Διὸς ἀντιβολῶ σε φράσον, τίνες εἴσʼ ὦ Σώκρατες αὗται
(315)  Στρεψιάδης: αἱ φθεγξάμεναι τοῦτο τὸ σεμνόν; μῶν ἡρῷναί τινές εἰσιν;
(316)  Σωκράτης: ἥκιστʼ ἀλλʼ οὐράνιαι Νεφέλαι μεγάλαι θεαὶ ἀνδράσιν ἀργοῖς·
(317)  Σωκράτης: αἵπερ γνώμην καὶ διάλεξιν καὶ νοῦν ἡμῖν παρέχουσιν
(318)  Σωκράτης: καὶ τερατείαν καὶ περίλεξιν καὶ κροῦσιν καὶ κατάληψιν.
(319)  Στρεψιάδης: ταῦτʼ ἄρʼ ἀκούσασʼ αὐτῶν τὸ φθέγμʼ ἡ ψυχή μου πεπότηται,
(320)  Στρεψιάδης: καὶ λεπτολογεῖν ἤδη ζητεῖ καὶ περὶ καπνοῦ στενολεσχεῖν,
(321)  Στρεψιάδης: καὶ γνωμιδίῳ γνώμην νύξασʼ ἑτέρῳ λόγῳ ἀντιλογῆσαι·
(322)  Στρεψιάδης: ὥστʼ εἴ πως ἔστιν ἰδεῖν αὐτὰς ἤδη φανερῶς ἐπιθυμῶ.
(323)  Σωκράτης: βλέπε νυν δευρὶ πρὸς τὴν Πάρνηθʼ· ἤδη γὰρ ὁρῶ κατιούσας
(324)  Σωκράτης: ἡσυχῇ αὐτάς.
(324b)  Στρεψιάδης: φέρε ποῦ; δεῖξον.
(324c)  Σωκράτης: χωροῦσʼ αὗται πάνυ πολλαὶ
(325)  Σωκράτης: διὰ τῶν κοίλων καὶ τῶν δασέων, αὗται πλάγιαι.
(325b)  Στρεψιάδης: τί τὸ χρῆμα;
(326)  Στρεψιάδης: ὡς οὐ καθορῶ.
(326b)  Σωκράτης: παρὰ τὴν εἴσοδον.
(326c)  Στρεψιάδης: ἤδη νυνὶ μόλις οὕτως.
(327)  Σωκράτης: νῦν γέ τοι ἤδη καθορᾷς αὐτάς, εἰ μὴ λημᾷς κολοκύνταις.
(328)  Στρεψιάδης: νὴ Δίʼ ἔγωγʼ, ὦ πολυτίμητοι· πάντα γὰρ ἤδη κατέχουσιν.
(329)  Σωκράτης: ταύτας μέντοι σὺ θεὰς οὔσας οὐκ ᾔδησθʼ οὐδʼ ἐνόμιζες;
(330)  Στρεψιάδης: μὰ Δίʼ ἀλλʼ ὁμίχλην καὶ δρόσον αὐτὰς ἡγούμην καὶ καπνὸν εἶναι.
(331)  Σωκράτης: οὐ γὰρ μὰ Δίʼ οἶσθʼ ὁτιὴ πλείστους αὗται βόσκουσι σοφιστάς,
(332)  Σωκράτης: Θουριομάντεις ἰατροτέχνας σφραγιδονυχαργοκομήτας,
(333)  Σωκράτης: κυκλίων τε χορῶν ᾀσματοκάμπτας ἄνδρας μετεωροφένακας,
(334)  Σωκράτης: οὐδὲν δρῶντας βόσκουσʼ ἀργούς, ὅτι ταύτας μουσοποιοῦσιν.
(335)  Στρεψιάδης: ταῦτʼ ἄρʼ ἐποίουν ὑγρᾶν Νεφελᾶν στρεπταιγλᾶν δάιον ὁρμάν,
(336)  Στρεψιάδης: πλοκάμους θʼ ἑκατογκεφάλα Τυφῶ πρημαινούσας τε θυέλλας,
(337)  Στρεψιάδης: εἶτʼ ἀερίας διεράς, γαμψοὺς οἰωνοὺς ἀερονηχεῖς,
(338)  Στρεψιάδης: ὄμβρους θʼ ὑδάτων δροσερᾶν Νεφελᾶν· εἶτʼ ἀντʼ αὐτῶν κατέπινον
(339)  Στρεψιάδης: κεστρᾶν τεμάχη μεγαλᾶν ἀγαθᾶν κρέα τʼ ὀρνίθεια κιχηλᾶν.
(340)  Σωκράτης: διὰ μέντοι τάσδʼ οὐχὶ δικαίως;
(340b)  Στρεψιάδης: λέξον δή μοι, τί παθοῦσαι,
(341)  Στρεψιάδης: εἴπερ νεφέλαι γʼ εἰσὶν ἀληθῶς, θνηταῖς εἴξασι γυναιξίν;
(342)  Στρεψιάδης: οὐ γὰρ ἐκεῖναί γʼ εἰσὶ τοιαῦται.
(342b)  Σωκράτης: φέρε ποῖαι γάρ τινές εἰσιν;
(343)  Στρεψιάδης: οὐκ οἶδα σαφῶς· εἴξασιν γοῦν ἐρίοισιν πεπταμένοισιν,
(344)  Στρεψιάδης: κοὐχὶ γυναιξὶν μὰ Δίʼ οὐδʼ ὁτιοῦν· αὗται δὲ ῥῖνας ἔχουσιν.
(345)  Σωκράτης: ἀπόκριναί νυν ἅττʼ ἂν ἔρωμαι.
(345b)  Στρεψιάδης: λέγε νυν ταχέως ὅ τι βούλει.
(346)  Σωκράτης: ἤδη ποτʼ ἀναβλέψας εἶδες νεφέλην κενταύρῳ ὁμοίαν,
(347)  Σωκράτης: ἢ παρδάλει ἢ λύκῳ ἢ ταύρῳ;
(347b)  Στρεψιάδης: νὴ Δίʼ ἔγωγʼ. εἶτα τί τοῦτο;
(348)  Σωκράτης: γίγνονται πάνθʼ ὅ τι βούλονται· κᾆτʼ ἢν μὲν ἴδωσι κομήτην
(349)  Σωκράτης: ἄγριόν τινα τῶν λασίων τούτων, οἷόνπερ τὸν Ξενοφάντου,
(350)  Σωκράτης: σκώπτουσαι τὴν μανίαν αὐτοῦ κενταύροις ᾔκασαν αὑτάς.
(351)  Στρεψιάδης: τί γὰρ ἢν ἅρπαγα τῶν δημοσίων κατίδωσι Σίμωνα, τί δρῶσιν;
(352)  Σωκράτης: ἀποφαίνουσαι τὴν φύσιν αὐτοῦ λύκοι ἐξαίφνης ἐγένοντο.
(353)  Στρεψιάδης: ταῦτʼ ἄρα ταῦτα Κλεώνυμον αὗται τὸν ῥίψασπιν χθὲς ἰδοῦσαι,
(354)  Στρεψιάδης: ὅτι δειλότατον τοῦτον ἑώρων, ἔλαφοι διὰ τοῦτʼ ἐγένοντο.
(355)  Σωκράτης: καὶ νῦν γʼ ὅτι Κλεισθένη εἶδον, ὁρᾷς, διὰ τοῦτʼ ἐγένοντο γυναῖκες.
(356y) === Chor ===
(356x) == Anapäste ==
(356)  Στρεψιάδης: χαίρετε τοίνυν ὦ δέσποιναι· καὶ νῦν, εἴπερ τινὶ κἄλλῳ,
(357)  Στρεψιάδης: οὐρανομήκη ῥήξατε κἀμοὶ φωνήν, ὦ παμβασίλειαι.
(358)  Χορός: χαῖρʼ ὦ πρεσβῦτα παλαιογενὲς θηρατὰ λόγων φιλομούσων,
(359)  Χορός: σύ τε λεπτοτάτων λήρων ἱερεῦ, φράζε πρὸς ἡμᾶς ὅ τι χρῄζεις·
(360)  Χορός: οὐ γὰρ ἂν ἄλλῳ γʼ ὑπακούσαιμεν τῶν νῦν μετεωροσοφιστῶν
(361)  Χορός: πλὴν ἢ Προδίκῳ, τῷ μὲν σοφίας καὶ γνώμης οὕνεκα, σοὶ δέ,
(362)  Χορός: ὅτι βρενθύει τʼ ἐν ταῖσιν ὁδοῖς καὶ τὠφθαλμὼ παραβάλλεις,
(363)  Χορός: κἀνυπόδητος κακὰ πόλλʼ ἀνέχει κἀφʼ ἡμῖν σεμνοπροσωπεῖς.
(364)  Στρεψιάδης: ὦ γῆ τοῦ φθέγματος, ὡς ἱερὸν καὶ σεμνὸν καὶ τερατῶδες.
(365)  Σωκράτης: αὗται γάρ τοι μόναι εἰσὶ θεαί, τἄλλα δὲ πάντʼ ἐστὶ φλύαρος.
(366)  Στρεψιάδης: ὁ Ζεὺς δʼ ἡμῖν, φέρε πρὸς τῆς γῆς, οὑλύμπιος οὐ θεός ἐστιν;
(367)  Σωκράτης: ποῖος Ζεύς; οὐ μὴ ληρήσεις· οὐδʼ ἔστι Ζεύς.
(367b)  Στρεψιάδης: τί λέγεις σύ;
(368)  Στρεψιάδης: ἀλλὰ τίς ὕει; τουτὶ γὰρ ἔμοιγʼ ἀπόφηναι πρῶτον ἁπάντων.
(369)  Σωκράτης: αὗται δήπου· μεγάλοις δέ σʼ ἐγὼ σημείοις αὐτὸ διδάξω.
(370)  Σωκράτης: φέρε ποῦ γὰρ πώποτʼ ἄνευ Νεφελῶν ὕοντʼ ἤδη τεθέασαι;
(371)  Σωκράτης: καίτοι χρῆν αἰθρίας ὕειν αὐτόν, ταύτας δʼ ἀποδημεῖν.
(372)  Στρεψιάδης: νὴ τὸν Ἀπόλλω τοῦτό γέ τοι δὴ τῷ νῦν λόγῳ εὖ προσέφυσας·
(373)  Στρεψιάδης: καίτοι πρότερον τὸν Δίʼ ἀληθῶς ᾤμην διὰ κοσκίνου οὐρεῖν.
(374)  Στρεψιάδης: ἀλλʼ ὅστις ὁ βροντῶν ἐστι φράσον· τοῦτό με ποιεῖ τετρεμαίνειν.
(375)  Σωκράτης: αὗται βροντῶσι κυλινδόμεναι.
(375b)  Στρεψιάδης: τῷ τρόπῳ ὦ πάντα σὺ τολμῶν;
(376)  Σωκράτης: ὅταν ἐμπλησθῶσʼ ὕδατος πολλοῦ κἀναγκασθῶσι φέρεσθαι,
(377)  Σωκράτης: κατακρημνάμεναι πλήρεις ὄμβρου διʼ ἀνάγκην, εἶτα βαρεῖαι
(378)  Σωκράτης: εἰς ἀλλήλας ἐμπίπτουσαι ῥήγνυνται καὶ παταγοῦσιν.
(379)  Στρεψιάδης: ὁ δʼ ἀναγκάζων ἐστὶ τίς αὐτάς, οὐχ ὁ Ζεύς, ὥστε φέρεσθαι;
(380)  Σωκράτης: ἥκιστʼ ἀλλʼ αἰθέριος Δῖνος.
(380b)  Στρεψιάδης: Δῖνος; τουτί μʼ ἐλελήθειν,
(381)  Στρεψιάδης: ὁ Ζεὺς οὐκ ὤν, ἀλλʼ ἀντʼ αὐτοῦ Δῖνος νυνὶ βασιλεύων.
(382)  Στρεψιάδης: ἀτὰρ οὐδέν πω περὶ τοῦ πατάγου καὶ τῆς βροντῆς μʼ ἐδίδαξας.
(383)  Σωκράτης: οὐκ ἤκουσάς μου τὰς Νεφέλας ὕδατος μεστὰς ὅτι φημὶ
(384)  Σωκράτης: ἐμπιπτούσας εἰς ἀλλήλας παταγεῖν διὰ τὴν πυκνότητα;
(385)  Στρεψιάδης: φέρε τουτὶ τῷ χρὴ πιστεύειν;
(385b)  Σωκράτης: ἀπὸ σαυτοῦ ʼγώ σε διδάξω.
(386)  Σωκράτης: ἤδη ζωμοῦ Παναθηναίοις ἐμπλησθεὶς εἶτʼ ἐταράχθης
(387)  Σωκράτης: τὴν γαστέρα, καὶ κλόνος ἐξαίφνης αὐτὴν διεκορκορύγησεν;
(388)  Στρεψιάδης: νὴ τὸν Ἀπόλλω καὶ δεινὰ ποιεῖ γʼ εὐθύς μοι, καὶ τετάρακται
(389)  Στρεψιάδης: χὤσπερ βροντὴ τὸ ζωμίδιον παταγεῖ καὶ δεινὰ κέκραγεν·
(390)  Στρεψιάδης: ἀτρέμας πρῶτον παππὰξ παππάξ, κἄπειτʼ ἐπάγει παπαπαππάξ,
(391)  Στρεψιάδης: χὤταν χέζω, κομιδῇ βροντᾷ παπαπαππὰξ ὥσπερ ἐκεῖναι.
(392)  Σωκράτης: σκέψαι τοίνυν ἀπὸ γαστριδίου τυννουτουὶ οἷα πέπορδας·
(393)  Σωκράτης: τὸν δʼ Ἀέρα τόνδʼ ὄντʼ ἀπέραντον πῶς οὐκ εἰκὸς μέγα βροντᾶν;
(394)  Στρεψιάδης: ταῦτʼ ἄρα καὶ τὠνόματʼ ἀλλήλοιν βροντὴ καὶ πορδὴ ὁμοίω.
(395)  Στρεψιάδης: ἀλλʼ ὁ κεραυνὸς πόθεν αὖ φέρεται λάμπων πυρί, τοῦτο δίδαξον,
(396)  Στρεψιάδης: καὶ καταφρύγει βάλλων ἡμᾶς, τοὺς δὲ ζῶντας περιφλύει;
(397)  Στρεψιάδης: τοῦτον γὰρ δὴ φανερῶς ὁ Ζεὺς ἵησʼ ἐπὶ τοὺς ἐπιόρκους.
(398)  Σωκράτης: καὶ πῶς ὦ μῶρε σὺ καὶ Κρονίων ὄζων καὶ βεκκεσέληνε,
(399)  Σωκράτης: εἴπερ βάλλει τοὺς ἐπιόρκους, δῆτʼ οὐχὶ Σίμωνʼ ἐνέπρησεν
(400)  Σωκράτης: οὐδὲ Κλεώνυμον οὐδὲ Θέωρον; καίτοι σφόδρα γʼ εἴσʼ ἐπίορκοι·
(401)  Σωκράτης: ἀλλὰ τὸν αὑτοῦ γε νεὼν βάλλει καὶ Σούνιον ἄκρον Ἀθηνέων
(402)  Σωκράτης: καὶ τὰς δρῦς τὰς μεγάλας· τί μαθών; οὐ γὰρ δὴ δρῦς γʼ ἐπιορκεῖ.
(403)  Στρεψιάδης: οὐκ οἶδʼ· ἀτὰρ εὖ σὺ λέγειν φαίνει. τί γάρ ἐστιν δῆθʼ ὁ κεραυνός;
(404)  Σωκράτης: ὅταν ἐς ταύτας ἄνεμος ξηρὸς μετεωρισθεὶς κατακλῃσθῇ,
(405)  Σωκράτης: ἔνδοθεν αὐτὰς ὥσπερ κύστιν φυσᾷ, κἄπειθʼ ὑπʼ ἀνάγκης
(406)  Σωκράτης: ῥήξας αὐτὰς ἔξω φέρεται σοβαρὸς διὰ τὴν πυκνότητα,
(407)  Σωκράτης: ὑπὸ τοῦ ῥοίβδου καὶ τῆς ῥύμης αὐτὸς ἑαυτὸν κατακάων.
(408)  Στρεψιάδης: νὴ Δίʼ ἐγὼ γοῦν ἀτεχνῶς ἔπαθον τουτί ποτε Διασίοισιν
(409)  Στρεψιάδης: ὀπτῶν γαστέρα τοῖς συγγενέσιν, κᾆτʼ οὐκ ἔσχων ἀμελήσας·
(410)  Στρεψιάδης: ἡ δʼ ἄρʼ ἐφυσᾶτʼ, εἶτʼ ἐξαίφνης διαλακήσασα πρὸς αὐτὼ
(411)  Στρεψιάδης: τὠφθαλμώ μου προσετίλησεν καὶ κατέκαυσεν τὸ πρόσωπον.
(412)  Χορός: ὦ τῆς μεγάλης ἐπιθυμήσας σοφίας ἄνθρωπε παρʼ ἡμῶν,
(413)  Χορός: ὡς εὐδαίμων ἐν Ἀθηναίοις καὶ τοῖς Ἕλλησι γενήσει,
(414)  Χορός: εἰ μνήμων εἶ καὶ φροντιστὴς καὶ τὸ ταλαίπωρον ἔνεστιν
(415)  Χορός: ἐν τῇ ψυχῇ, καὶ μὴ κάμνεις μήθʼ ἑστὼς μήτε βαδίζων,
(416)  Χορός: μήτε ῥιγῶν ἄχθει λίαν μήτʼ ἀριστᾶν ἐπιθυμεῖς,
(417)  Χορός: οἴνου τʼ ἀπέχει καὶ γυμνασίων καὶ τῶν ἄλλων ἀνοήτων,
(418)  Χορός: καὶ βέλτιστον τοῦτο νομίζεις, ὅπερ εἰκὸς δεξιὸν ἄνδρα,
(419)  Χορός: νικᾶν πράττων καὶ βουλεύων καὶ τῇ γλώττῃ πολεμίζων.
(420)  Στρεψιάδης: ἀλλʼ οὕνεκά γε ψυχῆς στερρᾶς δυσκολοκοίτου τε μερίμνης
(421)  Στρεψιάδης: καὶ φειδωλοῦ καὶ τρυσιβίου γαστρὸς καὶ θυμβρεπιδείπνου,
(422)  Στρεψιάδης: ἀμέλει θαρρῶν οὕνεκα τούτων ἐπιχαλκεύειν παρέχοιμʼ ἄν.
(423)  Σωκράτης: ἄλλο τι δῆτʼ οὖν νομιεῖς ἤδη θεὸν οὐδένα πλὴν ἅπερ ἡμεῖς,
(424)  Σωκράτης: τὸ Χάος τουτὶ καὶ τὰς Νεφέλας καὶ τὴν γλῶτταν, τρία ταυτί;
(425)  Στρεψιάδης: οὐδʼ ἂν διαλεχθείην γʼ ἀτεχνῶς τοῖς ἄλλοις οὐδʼ ἂν ἀπαντῶν·
(426)  Στρεψιάδης: οὐδʼ ἂν θύσαιμʼ, οὐδʼ ἂν σπείσαιμʼ, οὐδʼ ἐπιθείην λιβανωτόν.
(427)  Χορός: λέγε νυν ἡμῖν ὅ τι σοι δρῶμεν θαρρῶν, ὡς οὐκ ἀτυχήσεις
(428)  Χορός: ἡμᾶς τιμῶν καὶ θαυμάζων καὶ ζητῶν δεξιὸς εἶναι.
(429)  Στρεψιάδης: ὦ δέσποιναι δέομαι τοίνυν ὑμῶν τουτὶ πάνυ μικρόν,
(430)  Στρεψιάδης: τῶν Ἑλλήνων εἶναί με λέγειν ἑκατὸν σταδίοισιν ἄριστον.
(431)  Χορός: ἀλλʼ ἔσται σοι τοῦτο παρʼ ἡμῶν· ὥστε τὸ λοιπόν γʼ ἀπὸ τουδὶ
(432)  Χορός: ἐν τῷ δήμῳ γνώμας οὐδεὶς νικήσει πλείονας ἢ σύ.
(433)  Στρεψιάδης: μὴ ʼμοί γε λέγειν γνώμας μεγάλας· οὐ γὰρ τούτων ἐπιθυμῶ,
(434)  Στρεψιάδης: ἀλλʼ ὅσʼ ἐμαυτῷ στρεψοδικῆσαι καὶ τοὺς χρήστας διολισθεῖν.
(435)  Χορός: τεύξει τοίνυν ὧν ἱμείρεις· οὐ γὰρ μεγάλων ἐπιθυμεῖς.
(436)  Χορός: ἀλλὰ σεαυτὸν θαρρῶν παράδος τοῖς ἡμετέροις προπόλοισιν.
(437)  Στρεψιάδης: δράσω ταῦθʼ ὑμῖν πιστεύσας· ἡ γὰρ ἀνάγκη με πιέζει
(438)  Στρεψιάδης: διὰ τοὺς ἵππους τοὺς κοππατίας καὶ τὸν γάμον ὅς μʼ ἐπέτριψεν.
(439)  Στρεψιάδης: νῦν οὖν ἀτεχνῶς ὅ τι βούλονται
(440)  Στρεψιάδης: τουτὶ τοὐμὸν σῶμʼ αὐτοῖσιν
(441)  Στρεψιάδης: παρέχω, τύπτειν πεινῆν διψῆν
(442)  Στρεψιάδης: αὐχμεῖν ῥιγῶν ἀσκὸν δείρειν,
(443)  Στρεψιάδης: εἴπερ τὰ χρέα διαφευξοῦμαι,
(444)  Στρεψιάδης: τοῖς τʼ ἀνθρώποις εἶναι δόξω
(445)  Στρεψιάδης: θρασὺς εὔγλωττος τολμηρὸς ἴτης
(446)  Στρεψιάδης: βδελυρὸς ψευδῶν συγκολλητὴς
(447)  Στρεψιάδης: εὑρησιεπὴς περίτριμμα δικῶν
(448)  Στρεψιάδης: κύρβις κρόταλον κίναδος τρύμη
(449)  Στρεψιάδης: μάσθλης εἴρων γλοιὸς ἀλαζὼν
(450)  Στρεψιάδης: κέντρων μιαρὸς στρόφις ἀργαλέος
(451)  Στρεψιάδης: ματιολοιχός·
(452)  Στρεψιάδης: ταῦτʼ εἴ με καλοῦσʼ ἁπαντῶντες,
(453)  Στρεψιάδης: δρώντων ἀτεχνῶς ὅ τι χρῄζουσιν,
(454)  Στρεψιάδης: κεἰ βούλονται
(455)  Στρεψιάδης: νὴ τὴν Δήμητρʼ ἔκ μου χορδὴν
(456)  Στρεψιάδης: τοῖς φροντισταῖς παραθέντων.
(457x) == Lyrik ==
(457)  Χορός: λῆμα μὲν πάρεστι τῷδέ γʼ
(458)  Χορός: οὐκ ἄτολμον ἀλλʼ ἕτοιμον. ἴσθι δʼ ὡς
(459)  Χορός: ταῦτα μαθὼν παρʼ ἐμοῦ κλέος οὐρανόμηκες
(460)  Χορός: ἐν βροτοῖσιν ἕξεις.
(461)  Στρεψιάδης: τί πείσομαι;
(462)  Χορός: τὸν πάντα χρόνον μετʼ ἐμοῦ
(463)  Χορός: ζηλωτότατον βίον ἀνθρώπων διάξεις.
(465)  Στρεψιάδης: ἆρά γε τοῦτʼ ἄρʼ ἐγώ ποτʼ
(467)  Στρεψιάδης: ὄψομαι;
(467b)  Χορός: ὥστε γέ σου πολλοὺς ἐπὶ ταῖσι θύραις ἀεὶ καθῆσθαι,
(470)  Χορός: βουλομένους ἀνακοινοῦσθαί τε καὶ ἐς λόγον ἐλθεῖν
(471)  Χορός: πράγματα κἀντιγραφὰς πολλῶν ταλάντων,
(475)  Χορός: ἄξια σῇ φρενὶ συμβουλευσομένους μετὰ σοῦ.
(476x) == Anapäste ==
(476)  Χορός: ἀλλʼ ἐγχείρει τὸν πρεσβύτην ὅ τι περ μέλλεις προδιδάσκειν,
(477)  Χορός: καὶ διακίνει τὸν νοῦν αὐτοῦ καὶ τῆς γνώμης ἀποπειρῶ.
(478x) === Episode ===
(478)  Σωκράτης: ἄγε δὴ κάτειπέ μοι σὺ τὸν σαυτοῦ τρόπον,
(479)  Σωκράτης: ἵνʼ αὐτὸν εἰδὼς ὅστις ἐστὶ μηχανὰς
(480)  Σωκράτης: ἤδη ʼπὶ τούτοις πρὸς σὲ καινὰς προσφέρω.
(481)  Στρεψιάδης: τί δέ; τειχομαχεῖν μοι διανοεῖ πρὸς τῶν θεῶν;
(482)  Σωκράτης: οὔκ, ἀλλὰ βραχέα σου πυθέσθαι βούλομαι.
(483)  Σωκράτης: ἦ μνημονικὸς εἶ;
(483b)  Στρεψιάδης: δύο τρόπω νὴ τὸν Δία·
(484)  Στρεψιάδης: ἢν μὲν γὰρ ὀφείληταί τί μοι, μνήμων πάνυ·
(485)  Στρεψιάδης: ἐὰν δʼ ὀφείλω, σχέτλιος, ἐπιλήσμων πάνυ.
(486)  Σωκράτης: ἔνεστι δῆτα μανθάνειν ἐν τῇ φύσει;
(487)  Στρεψιάδης: λέγειν μὲν οὐκ ἔνεστʼ, ἀποστερεῖν δʼ ἔνι.
(488)  Σωκράτης: πῶς οὖν δυνήσει μανθάνειν;
(488b)  Στρεψιάδης: ἀμέλει καλῶς.
(489)  Σωκράτης: ἄγε νυν ὅπως, ὅταν τι προβάλλω σοι σοφὸν
(490)  Σωκράτης: περὶ τῶν μετεώρων, εὐθέως ὑφαρπάσει.
(491)  Στρεψιάδης: τί δαί; κυνηδὸν τὴν σοφίαν σιτήσομαι;
(492)  Σωκράτης: ἄνθρωπος ἀμαθὴς οὑτοσὶ καὶ βάρβαρος.
(493)  Σωκράτης: δέδοικά σʼ ὦ πρεσβῦτα μὴ πληγῶν δέει.
(494)  Σωκράτης: φέρʼ ἴδω τί δρᾷς, ἤν τίς σε τύπτῃ;
(494b)  Στρεψιάδης: τύπτομαι,
(495)  Στρεψιάδης: ἔπειτʼ ἐπισχὼν ὀλίγον ἐπιμαρτύρομαι,
(496)  Στρεψιάδης: εἶτʼ αὖθις ἀκαρῆ διαλιπὼν δικάζομαι.
(497)  Σωκράτης: ἴθι νυν κατάθου θοἰμάτιον.
(497b)  Στρεψιάδης: ἠδίκηκά τι;
(498)  Σωκράτης: οὔκ, ἀλλὰ γυμνοὺς εἰσιέναι νομίζεται.
(499)  Στρεψιάδης: ἀλλʼ οὐχὶ φωράσων ἔγωγʼ εἰσέρχομαι.
(500)  Σωκράτης: κατάθου. τί ληρεῖς;
(500b)  Στρεψιάδης: εἰπὲ δή νύν μοι·
(500c)  Σωκράτης: τὸ τί;
(501)  Στρεψιάδης: ἢν ἐπιμελὴς ὦ καὶ προθύμως μανθάνω,
(502)  Στρεψιάδης: τῷ τῶν μαθητῶν ἐμφερὴς γενήσομαι;
(503)  Σωκράτης: οὐδὲν διοίσεις Χαιρεφῶντος τὴν φύσιν.
(504)  Στρεψιάδης: οἴμοι κακοδαίμων ἡμιθνὴς γενήσομαι.
(505)  Σωκράτης: οὐ μὴ λαλήσεις, ἀλλʼ ἀκολουθήσεις ἐμοὶ
(506)  Σωκράτης: ἀνύσας τι δευρὶ θᾶττον;
(506b)  Στρεψιάδης: ἐς τὼ χεῖρέ νυν
(507)  Στρεψιάδης: δός μοι μελιτοῦτταν πρότερον· ὡς δέδοικʼ ἐγὼ
(508)  Στρεψιάδης: εἴσω καταβαίνων ὥσπερ ἐς Τροφωνίου.
(509)  Σωκράτης: χώρει· τί κυπτάζεις ἔχων περὶ τὴν θύραν;
(510y) === Parabasis ===
(510x) == Vorspiel ==
(510)  Χορός: ἀλλʼ ἴθι χαίρων τῆς ἀνδρείας
(511)  Χορός: οὕνεκα ταύτης.
(512)  Χορός: εὐτυχία γένοιτο τἀνθρώπῳ,
(513)  Χορός: ὅτι προήκων
(514)  Χορός: ἐς βαθὺ τῆς ἡλικίας
(515)  Χορός: νεωτέροις τὴν φύσιν αὑτοῦ
(516)  Χορός: πράγμασιν χρωτίζεται
(517)  Χορός: καὶ σοφίαν ἐπασκεῖ.
(518x) === Parabasis ===
(518)  Χορός: ὦ θεώμενοι κατερῶ πρὸς ὑμᾶς ἐλευθέρως
(519)  Χορός: τἀληθῆ νὴ τὸν Διόνυσον τὸν ἐκθρέψαντά με.
(520)  Χορός: οὕτω νικήσαιμί τʼ ἐγὼ καὶ νομιζοίμην σοφός,
(521)  Χορός: ὡς ὑμᾶς ἡγούμενος εἶναι θεατὰς δεξιοὺς
(522)  Χορός: καὶ ταύτην σοφώτατʼ ἔχειν τῶν ἐμῶν κωμῳδιῶν,
(523)  Χορός: πρώτους ἠξίωσʼ ἀναγεῦσʼ ὑμᾶς, ἣ παρέσχε μοι
(524)  Χορός: ἔργον πλεῖστον· εἶτʼ ἀνεχώρουν ὑπʼ ἀνδρῶν φορτικῶν
(525)  Χορός: ἡττηθεὶς οὐκ ἄξιος ὤν· ταῦτʼ οὖν ὑμῖν μέμφομαι
(526)  Χορός: τοῖς σοφοῖς, ὧν οὕνεκʼ ἐγὼ ταῦτʼ ἐπραγματευόμην.
(527)  Χορός: ἀλλʼ οὐδʼ ὣς ὑμῶν ποθʼ ἑκὼν προδώσω τοὺς δεξιούς.
(528)  Χορός: ἐξ ὅτου γὰρ ἐνθάδʼ ὑπʼ ἀνδρῶν, οἷς ἡδὺ καὶ λέγειν,
(529)  Χορός: ὁ σώφρων τε χὠ καταπύγων ἄριστʼ ἠκουσάτην,
(530)  Χορός: κἀγώ, παρθένος γὰρ ἔτʼ ἦν, κοὐκ ἐξῆν πώ μοι τεκεῖν,
(531)  Χορός: ἐξέθηκα, παῖς δʼ ἑτέρα τις λαβοῦσʼ ἀνείλετο,
(532)  Χορός: ὑμεῖς δʼ ἐξεθρέψατε γενναίως κἀπαιδεύσατε·
(533)  Χορός: ἐκ τούτου μοι πιστὰ παρʼ ὑμῖν γνώμης ἔσθʼ ὅρκια.
(534)  Χορός: νῦν οὖν Ἠλέκτραν κατʼ ἐκείνην ἥδʼ ἡ κωμῳδία
(535)  Χορός: ζητοῦσʼ ἦλθʼ, ἤν που ʼπιτύχῃ θεαταῖς οὕτω σοφοῖς·
(536)  Χορός: γνώσεται γάρ, ἤνπερ ἴδῃ, τἀδελφοῦ τὸν βόστρυχον.
(537)  Χορός: ὡς δὲ σώφρων ἐστὶ φύσει σκέψασθʼ· ἥτις πρῶτα μὲν
(538)  Χορός: οὐδὲν ἦλθε ῥαψαμένη σκυτίον καθειμένον
(539)  Χορός: ἐρυθρὸν ἐξ ἄκρου παχύ, τοῖς παιδίοις ἵνʼ ᾖ γέλως·
(540)  Χορός: οὐδʼ ἔσκωψε τοὺς φαλακρούς, οὐδὲ κόρδαχʼ εἵλκυσεν,
(541)  Χορός: οὐδὲ πρεσβύτης ὁ λέγων τἄπη τῇ βακτηρίᾳ
(542)  Χορός: τύπτει τὸν παρόντʼ ἀφανίζων πονηρὰ σκώμματα,
(543)  Χορός: οὐδʼ εἰσῇξε δᾷδας ἔχουσʼ, οὐδʼ ἰοὺ ἰοὺ βοᾷ,
(544)  Χορός: ἀλλʼ αὑτῇ καὶ τοῖς ἔπεσιν πιστεύουσʼ ἐλήλυθεν.
(545)  Χορός: κἀγὼ μὲν τοιοῦτος ἀνὴρ ὢν ποιητὴς οὐ κομῶ,
(546)  Χορός: οὐδʼ ὑμᾶς ζητῶ ʼξαπατᾶν δὶς καὶ τρὶς ταὔτʼ εἰσάγων,
(547)  Χορός: ἀλλʼ ἀεὶ καινὰς ἰδέας ἐσφέρων σοφίζομαι,
(548)  Χορός: οὐδὲν ἀλλήλαισιν ὁμοίας καὶ πάσας δεξιάς·
(549)  Χορός: ὃς μέγιστον ὄντα Κλέωνʼ ἔπαισʼ ἐς τὴν γαστέρα,
(550)  Χορός: κοὐκ ἐτόλμησʼ αὖθις ἐπεμπηδῆσʼ αὐτῷ κειμένῳ.
(551)  Χορός: οὗτοι δʼ, ὡς ἅπαξ παρέδωκεν λαβὴν Ὑπέρβολος,
(552)  Χορός: τοῦτον δείλαιον κολετρῶσʼ ἀεὶ καὶ τὴν μητέρα.
(553)  Χορός: Εὔπολις μὲν τὸν Μαρικᾶν πρώτιστον παρείλκυσεν
(554)  Χορός: ἐκστρέψας τοὺς ἡμετέρους Ἱππέας κακὸς κακῶς,
(555)  Χορός: προσθεὶς αὐτῷ γραῦν μεθύσην τοῦ κόρδακος οὕνεχʼ, ἣν
(556)  Χορός: Φρύνιχος πάλαι πεποίηχʼ, ἣν τὸ κῆτος ἤσθιεν.
(557)  Χορός: εἶθʼ Ἕρμιππος αὖθις ἐποίησεν εἰς Ὑπέρβολον,
(558)  Χορός: ἄλλοι τʼ ἤδη πάντες ἐρείδουσιν εἰς Ὑπέρβολον,
(559)  Χορός: τὰς εἰκοὺς τῶν ἐγχέλεων τὰς ἐμὰς μιμούμενοι.
(560)  Χορός: ὅστις οὖν τούτοισι γελᾷ, τοῖς ἐμοῖς μὴ χαιρέτω·
(561)  Χορός: ἢν δʼ ἐμοὶ καὶ τοῖσιν ἐμοῖς εὐφραίνησθʼ εὑρήμασιν,
(562)  Χορός: ἐς τὰς ὥρας τὰς ἑτέρας εὖ φρονεῖν δοκήσετε.
(563x) == Strophe ==
(563)  Χορός: ὑψιμέδοντα μὲν θεῶν
(564)  Χορός: Ζῆνα τύραννον ἐς χορὸν
(565)  Χορός: πρῶτα μέγαν κικλήσκω·
(566)  Χορός: τόν τε μεγασθενῆ τριαίνης ταμίαν,
(567)  Χορός: γῆς τε καὶ ἁλμυρᾶς θαλάσσης ἄγριον μοχλευτήν·
(568)  Χορός: καὶ μεγαλώνυμον ἡμέτερον πατέρʼ
(570)  Χορός: Αἰθέρα σεμνότατον βιοθρέμμονα πάντων·
(571)  Χορός: τόν θʼ ἱππονώμαν, ὃς ὑπερλάμπροις
(572)  Χορός: ἀκτῖσιν κατέχει
(573)  Χορός: γῆς πέδον μέγας ἐν θεοῖς
(574)  Χορός: ἐν θνητοῖσί τε δαίμων.
(575x) == Epirrhema ==
(575)  Χορός: ὦ σοφώτατοι θεαταὶ δεῦρο τὸν νοῦν προσέχετε.
(576)  Χορός: ἠδικημέναι γὰρ ὑμῖν μεμφόμεσθʼ ἐναντίον·
(577)  Χορός: πλεῖστα γὰρ θεῶν ἁπάντων ὠφελούσαις τὴν πόλιν,
(578)  Χορός: δαιμόνων ἡμῖν μόναις οὐ θύετʼ οὐδὲ σπένδετε,
(579)  Χορός: αἵτινες τηροῦμεν ὑμᾶς. ἢν γὰρ ᾖ τις ἔξοδος
(580)  Χορός: μηδενὶ ξὺν νῷ, τότʼ ἢ βροντῶμεν ἢ ψακάζομεν.
(581)  Χορός: εἶτα τὸν θεοῖσιν ἐχθρὸν βυρσοδέψην Παφλαγόνα
(582)  Χορός: ἡνίχʼ ᾑρεῖσθε στρατηγόν, τὰς ὀφρῦς συνήγομεν
(583)  Χορός: κἀποιοῦμεν δεινά, βροντὴ δʼ ἐρράγη διʼ ἀστραπῆς·
(584)  Χορός: ἡ σελήνη δʼ ἐξέλειπε τὰς ὁδούς, ὁ δʼ ἥλιος
(585)  Χορός: τὴν θρυαλλίδʼ εἰς ἑαυτὸν εὐθέως ξυνελκύσας
(586)  Χορός: οὐ φανεῖν ἔφασκεν ὑμῖν, εἰ στρατηγήσει Κλέων.
(587)  Χορός: ἀλλʼ ὅμως εἵλεσθε τοῦτον. φασὶ γὰρ δυσβουλίαν
(588)  Χορός: τῇδε τῇ πόλει προσεῖναι, ταῦτα μέντοι τοὺς θεοὺς
(589)  Χορός: ἅττʼ ἂν ὑμεῖς ἐξαμάρτητʼ ἐπὶ τὸ βέλτιον τρέπειν.
(590)  Χορός: ὡς δὲ καὶ τοῦτο ξυνοίσει ῥᾳδίως διδάξομεν·
(591)  Χορός: ἢν Κλέωνα τὸν λάρον δώρων ἑλόντες καὶ κλοπῆς
(592)  Χορός: εἶτα φιμώσητε τούτου τῷ ξύλῳ τὸν αὐχένα,
(593)  Χορός: αὖθις ἐς τἀρχαῖον ὑμῖν, εἴ τι κἀξημάρτετε,
(594)  Χορός: ἐπὶ τὸ βέλτιον τὸ πρᾶγμα τῇ πόλει συνοίσεται.
(595x) == Antistrophe ==
(595)  Χορός: ἀμφί μοι αὖτε Φοῖβʼ ἄναξ
(596)  Χορός: Δήλιε Κυνθίαν ἔχων
(597)  Χορός: ὑψικέρατα πέτραν,
(598)  Χορός: ἥ τʼ Ἐφέσου μάκαιρα πάγχρυσον ἔχεις
(600)  Χορός: οἶκον ἐν ᾧ κόραι σε Λυδῶν μεγάλως σέβουσιν,
(601)  Χορός: ἥ τʼ ἐπιχώριος ἡμετέρα θεὸς
(602)  Χορός: αἰγίδος ἡνίοχος πολιοῦχος Ἀθάνα,
(603)  Χορός: Παρνασσίαν θʼ ὃς κατέχων
(604)  Χορός: πέτραν σὺν πεύκαις σελαγεῖ
(605)  Χορός: Βάκχαις Δελφίσιν ἐμπρέπων,
(606)  Χορός: κωμαστὴς Διόνυσος.
(607x) == Antepirrhema ==
(607)  Χορός: ἡνίχʼ ἡμεῖς δεῦρʼ ἀφορμᾶσθαι παρεσκευάσμεθα,
(608)  Χορός: ἡ σελήνη συντυχοῦσʼ ἡμῖν ἐπέστειλεν φράσαι,
(609)  Χορός: πρῶτα μὲν χαίρειν Ἀθηναίοισι καὶ τοῖς ξυμμάχοις·
(610)  Χορός: εἶτα θυμαίνειν ἔφασκε· δεινὰ γὰρ πεπονθέναι
(611)  Χορός: ὠφελοῦσʼ ὑμᾶς ἅπαντας οὐ λόγοις ἀλλʼ ἐμφανῶς.
(612)  Χορός: πρῶτα μὲν τοῦ μηνὸς ἐς δᾷδʼ οὐκ ἔλαττον ἢ δραχμήν,
(613)  Χορός: ὥστε καὶ λέγειν ἅπαντας ἐξιόντας ἑσπέρας,
(614)  Χορός: μὴ πρίῃ παῖ δᾷδʼ, ἐπειδὴ φῶς σεληναίας καλόν.
(615)  Χορός: ἄλλα τʼ εὖ δρᾶν φησιν, ὑμᾶς δʼ οὐκ ἄγειν τὰς ἡμέρας
(616)  Χορός: οὐδὲν ὀρθῶς, ἀλλʼ ἄνω τε καὶ κάτω κυδοιδοπᾶν·
(617)  Χορός: ὥστʼ ἀπειλεῖν φησιν αὐτῇ τοὺς θεοὺς ἑκάστοτε
(618)  Χορός: ἡνίκʼ ἂν ψευσθῶσι δείπνου κἀπίωσιν οἴκαδε,
(619)  Χορός: τῆς ἑορτῆς μὴ τυχόντες κατὰ λόγον τῶν ἡμερῶν.
(620)  Χορός: κᾆθʼ ὅταν θύειν δέῃ, στρεβλοῦτε καὶ δικάζετε·
(621)  Χορός: πολλάκις δʼ ἡμῶν ἀγόντων τῶν θεῶν ἀπαστίαν,
(622)  Χορός: ἡνίκʼ ἂν πενθῶμεν ἢ τὸν Μέμνονʼ ἢ Σαρπηδόνα,
(623)  Χορός: σπένδεθʼ ὑμεῖς καὶ γελᾶτʼ· ἀνθʼ ὧν λαχὼν Ὑπέρβολος
(624)  Χορός: τῆτες ἱερομνημονεῖν, κἄπειθʼ ὑφʼ ἡμῶν τῶν θεῶν
(625)  Χορός: τὸν στέφανον ἀφῃρέθη· μᾶλλον γὰρ οὕτως εἴσεται
(626)  Χορός: κατὰ σελήνην ὡς ἄγειν χρὴ τοῦ βίου τὰς ἡμέρας.
(627x) === Lyrische Szene ===
(627)  Σωκράτης: μὰ τὴν Ἀναπνοὴν μὰ τὸ Χάος μὰ τὸν Ἀέρα
(628)  Σωκράτης: οὐκ εἶδον οὕτως ἄνδρʼ ἄγροικον οὐδένα
(629)  Σωκράτης: οὐδʼ ἄπορον οὐδὲ σκαιὸν οὐδʼ ἐπιλήσμονα·
(630)  Σωκράτης: ὅστις σκαλαθυρμάτιʼ ἄττα μικρὰ μανθάνων
(631)  Σωκράτης: ταῦτʼ ἐπιλέλησται πρὶν μαθεῖν· ὅμως γε μὴν
(632)  Σωκράτης: αὐτὸν καλῶ θύραζε δευρὶ πρὸς τὸ φῶς.
(633)  Σωκράτης: ποῦ Στρεψιάδης; ἔξει τὸν ἀσκάντην λαβών;
(634)  Στρεψιάδης: ἀλλʼ οὐκ ἐῶσί μʼ ἐξενεγκεῖν οἱ κόρεις.
(635)  Σωκράτης: ἀνύσας τι κατάθου καὶ πρόσεχε τὸν νοῦν.
(635b)  Στρεψιάδης: ἰδού.
(636)  Σωκράτης: ἄγε δὴ τί βούλει πρῶτα νυνὶ μανθάνειν
(637)  Σωκράτης: ὧν οὐκ ἐδιδάχθης πώποτʼ οὐδέν; εἰπέ μοι.
(638)  Σωκράτης: πότερα περὶ μέτρων ἢ περὶ ἐπῶν ἢ ῥυθμῶν;
(639)  Στρεψιάδης: περὶ τῶν μέτρων ἔγωγʼ· ἔναγχος γάρ ποτε
(640)  Στρεψιάδης: ὑπʼ ἀλφιταμοιβοῦ παρεκόπην διχοινίκῳ.
(641)  Σωκράτης: οὐ τοῦτʼ ἐρωτῶ σʼ, ἀλλʼ ὅ τι κάλλιστον μέτρον
(642)  Σωκράτης: ἡγεῖ· πότερα τὸ τρίμετρον ἢ τὸ τετράμετρον;
(643)  Στρεψιάδης: ἐγὼ μὲν οὐδὲν πρότερον ἡμιεκτέου.
(644)  Σωκράτης: οὐδὲν λέγεις ὦνθρωπε.
(644b)  Στρεψιάδης: περίδου νυν ἐμοί,
(645)  Στρεψιάδης: εἰ μὴ τετράμετρόν ἐστιν ἡμιεκτέον.
(646)  Σωκράτης: ἐς κόρακας, ὡς ἄγροικος εἶ καὶ δυσμαθής.
(647)  Σωκράτης: ταχύ γʼ ἂν δύναιο μανθάνειν περὶ ῥυθμῶν.
(648)  Στρεψιάδης: τί δέ μʼ ὠφελήσουσʼ οἱ ῥυθμοὶ πρὸς τἄλφιτα;
(649)  Σωκράτης: πρῶτον μὲν εἶναι κομψὸν ἐν συνουσίᾳ,
(650)  Σωκράτης: ἐπαΐονθʼ ὁποῖός ἐστι τῶν ῥυθμῶν
(651)  Σωκράτης: κατʼ ἐνόπλιον, χὠποῖος αὖ κατὰ δάκτυλον.
(652)  Στρεψιάδης: κατὰ δάκτυλον; νὴ τὸν Δίʼ, ἀλλʼ οἶδʼ.
(652b)  Σωκράτης: εἰπὲ δή.
(653)  Στρεψιάδης: τίς ἄλλος ἀντὶ τουτουὶ τοῦ δακτύλου;
(654)  Στρεψιάδης: πρὸ τοῦ μέν, ἔτʼ ἐμοῦ παιδὸς ὄντος, οὑτοσί.
(655)  Σωκράτης: ἀγρεῖος εἶ καὶ σκαιός.
(655b)  Στρεψιάδης: οὐ γὰρ ᾠζυρὲ
(656)  Στρεψιάδης: τούτων ἐπιθυμῶ μανθάνειν οὐδέν.
(656b)  Σωκράτης: τί δαί;
(657)  Στρεψιάδης: ἐκεῖνʼ ἐκεῖνο, τὸν ἀδικώτατον λόγον.
(658)  Σωκράτης: ἀλλʼ ἕτερα δεῖ σε πρότερα τούτου μανθάνειν,
(659)  Σωκράτης: τῶν τετραπόδων ἅττʼ ἐστὶν ὀρθῶς ἄρρενα.
(660)  Στρεψιάδης: ἀλλʼ οἶδʼ ἔγωγε τἄρρενʼ, εἰ μὴ μαίνομαι·
(661)  Στρεψιάδης: κριὸς τράγος ταῦρος κύων ἀλεκτρυών.
(662)  Σωκράτης: ὁρᾷς ὃ πάσχεις; τήν τε θήλειαν καλεῖς
(663)  Σωκράτης: ἀλεκτρυόνα κατὰ ταὐτὸ καὶ τὸν ἄρρενα.
(664)  Στρεψιάδης: πῶς δὴ φέρʼ;
(664b)  Σωκράτης: ὅπως; ἀλεκτρυὼν κἀλεκτρυών.
(665)  Στρεψιάδης: νὴ τὸν Ποσειδῶ. νῦν δὲ πῶς με χρὴ καλεῖν;
(666)  Σωκράτης: ἀλεκτρύαιναν, τὸν δʼ ἕτερον ἀλέκτορα.
(667)  Στρεψιάδης: ἀλεκτρύαιναν; εὖ γε νὴ τὸν Ἀέρα·
(668)  Στρεψιάδης: ὥστʼ ἀντὶ τούτου τοῦ διδάγματος μόνου
(669)  Στρεψιάδης: διαλφιτώσω σου κύκλῳ τὴν κάρδοπον.
(670)  Σωκράτης: ἰδοὺ μάλʼ αὖθις τοῦθʼ ἕτερον· τὴν κάρδοπον
(671)  Σωκράτης: ἄρρενα καλεῖς θήλειαν οὖσαν.
(671b)  Στρεψιάδης: τῷ τρόπῳ
(672)  Στρεψιάδης: ἄρρενα καλῶ ʼγὼ κάρδοπον;
(672b)  Σωκράτης: μάλιστά γε,
(673)  Σωκράτης: ὥσπερ γε καὶ Κλεώνυμον.
(673b)  Στρεψιάδης: πῶς δή; φράσον.
(674)  Σωκράτης: ταὐτὸν δύναταί σοι κάρδοπος Κλεωνύμῳ.
(675)  Στρεψιάδης: ἀλλʼ ὦγάθʼ οὐδʼ ἦν κάρδοπος Κλεωνύμῳ,
(676)  Στρεψιάδης: ἀλλʼ ἐν θυείᾳ στρογγύλῃ γʼ ἂν ἐμάττετο.
(677)  Στρεψιάδης: ἀτὰρ τὸ λοιπὸν πῶς με χρὴ καλεῖν;
(677b)  Σωκράτης: ὅπως;
(678)  Σωκράτης: τὴν καρδόπην, ὥσπερ καλεῖς τὴν Σωστράτην.
(679)  Στρεψιάδης: τὴν καρδόπην θήλειαν;
(679b)  Σωκράτης: ὀρθῶς γὰρ λέγεις.
(680)  Στρεψιάδης: ἐκεῖνο δʼ ἦν ἄν, καρδόπη, Κλεωνύμη.
(681)  Σωκράτης: ἔτι δή γε περὶ τῶν ὀνομάτων μαθεῖν σε δεῖ,
(682)  Σωκράτης: ἅττʼ ἄρρενʼ ἐστίν, ἅττα δʼ αὐτῶν θήλεα.
(683)  Στρεψιάδης: ἀλλʼ οἶδʼ ἔγωγʼ ἃ θήλεʼ ἐστίν.
(683b)  Σωκράτης: εἰπὲ δή.
(684)  Στρεψιάδης: Λύσιλλα Φίλιννα Κλειταγόρα Δημητρία.
(685)  Σωκράτης: ἄρρενα δὲ ποῖα τῶν ὀνομάτων;
(685b)  Στρεψιάδης: μυρία.
(686)  Στρεψιάδης: Φιλόξενος Μελησίας Ἀμυνίας.
(687)  Σωκράτης: ἀλλʼ ὦ πόνηρε ταῦτά γʼ ἐστʼ οὐκ ἄρρενα.
(688)  Στρεψιάδης: οὐκ ἄρρενʼ ὑμῖν ἐστιν;
(688b)  Σωκράτης: οὐδαμῶς γʼ, ἐπεὶ
(689)  Σωκράτης: πῶς ἂν καλέσειας ἐντυχὼν Ἀμυνίᾳ;
(690)  Στρεψιάδης: ὅπως ἄν; ὡδί, δεῦρο δεῦρʼ Ἀμυνία.
(691)  Σωκράτης: ὁρᾷς; γυναῖκα τὴν Ἀμυνίαν καλεῖς.
(692)  Στρεψιάδης: οὔκουν δικαίως ἥτις οὐ στρατεύεται;
(693)  Στρεψιάδης: ἀτὰρ τί ταῦθʼ ἃ πάντες ἴσμεν μανθάνω;
(694)  Σωκράτης: οὐδὲν μὰ Δίʼ ἀλλὰ κατακλινεὶς δευρὶ —
(694b)  Στρεψιάδης: τί δρῶ;
(695)  Σωκράτης: ἐκφρόντισόν τι τῶν σεαυτοῦ πραγμάτων.
(696)  Στρεψιάδης: μὴ δῆθʼ ἱκετεύω σʼ ἐνγεταῦθʼ· ἀλλʼ εἴ γε χρή,
(697)  Στρεψιάδης: χαμαί μʼ ἔασον αὐτὰ ταῦτʼ ἐκφροντίσαι.
(698)  Σωκράτης: οὐκ ἔστι παρὰ ταῦτʼ ἄλλα.
(698b)  Στρεψιάδης: κακοδαίμων ἐγώ,
(699)  Στρεψιάδης: οἵαν δίκην τοῖς κόρεσι δώσω τήμερον.
(700x) == Strophe ==
(700)  Χορός: φρόντιζε δὴ καὶ διάθρει πάντα τρόπον τε σαυτὸν
(701)  Χορός: στρόβει πυκνώσας.
(702)  Χορός: ταχὺς δʼ, ὅταν εἰς ἄπορον πέσῃς,
(703)  Χορός: ἐπʼ ἄλλο πήδα
(705)  Χορός: νόημα φρενός· ὕπνος δʼ ἀπέστω γλυκύθυμος ὀμμάτων.
(706)  Χορός: [[Zeile Lost]]
(707x) == Iamben ==
(707)  Στρεψιάδης: ἀτταταῖ ἀτταταῖ.
(708)  Χορός: τί πάσχεις; τί κάμνεις;
(709)  Στρεψιάδης: ἀπόλλυμαι δείλαιος· ἐκ τοῦ σκίμποδος
(710)  Στρεψιάδης: δάκνουσί μʼ ἐξέρποντες οἱ Κορίνθιοι,
(711)  Στρεψιάδης: καὶ τὰς πλευρὰς δαρδάπτουσιν
(712)  Στρεψιάδης: καὶ τὴν ψυχὴν ἐκπίνουσιν
(713)  Στρεψιάδης: καὶ τοὺς ὄρχεις ἐξέλκουσιν
(714)  Στρεψιάδης: καὶ τὸν πρωκτὸν διορύττουσιν,
(715)  Στρεψιάδης: καί μʼ ἀπολοῦσιν.
(716)  Χορός: μή νυν βαρέως ἄλγει λίαν.
(717)  Στρεψιάδης: καὶ πῶς; ὅτε μου
(718)  Στρεψιάδης: φροῦδα τὰ χρήματα, φρούδη χροιά,
(719)  Στρεψιάδης: φρούδη ψυχή, φρούδη δʼ ἐμβάς·
(720)  Στρεψιάδης: καὶ πρὸς τούτοις ἔτι τοῖσι κακοῖς
(721)  Στρεψιάδης: φρουρᾶς ᾄδων
(722)  Στρεψιάδης: ὀλίγου φροῦδος γεγένημαι.
(723)  Σωκράτης: οὗτος τί ποιεῖς; οὐχὶ φροντίζεις;
(723b)  Στρεψιάδης: ἐγώ;
(724)  Στρεψιάδης: νὴ τὸν Ποσειδῶ.
(724b)  Σωκράτης: καὶ τί δῆτʼ ἐφρόντισας;
(725)  Στρεψιάδης: ὑπὸ τῶν κόρεων εἴ μού τι περιλειφθήσεται.
(726)  Σωκράτης: ἀπολεῖ κάκιστʼ.
(726b)  Στρεψιάδης: ἀλλʼ ὦγάθʼ ἀπόλωλʼ ἀρτίως.
(727)  Σωκράτης: οὐ μαλθακιστέʼ ἀλλὰ περικαλυπτέα.
(728)  Σωκράτης: ἐξευρετέος γὰρ νοῦς ἀποστερητικὸς
(729)  Σωκράτης: κἀπαιόλημʼ.
(729b)  Στρεψιάδης: οἴμοι τίς ἂν δῆτʼ ἐπιβάλοι
(730)  Στρεψιάδης: ἐξ ἀρνακίδων γνώμην ἀποστερητρίδα;
(731)  Σωκράτης: φέρε νυν ἀθρήσω πρῶτον ὅ τι δρᾷ τουτονί.
(732)  Σωκράτης: οὗτος καθεύδεις;
(732b)  Στρεψιάδης: μὰ τὸν Ἀπόλλω ʼγὼ μὲν οὔ.
(733)  Σωκράτης: ἔχεις τι;
(733b)  Στρεψιάδης: μὰ Δίʼ οὐ δῆτʼ ἔγωγʼ.
(733c)  Σωκράτης: οὐδὲν πάνυ;
(734)  Στρεψιάδης: οὐδέν γε πλὴν ἢ τὸ πέος ἐν τῇ δεξιᾷ.
(735)  Σωκράτης: οὐκ ἐγκαλυψάμενος ταχέως τι φροντιεῖς;
(736)  Στρεψιάδης: περὶ τοῦ; σὺ γάρ μοι τοῦτο φράσον ὦ Σώκρατες.
(737)  Σωκράτης: αὐτὸς ὅ τι βούλει πρῶτος ἐξευρὼν λέγε.
(738)  Στρεψιάδης: ἀκήκοας μυριάκις ἁγὼ βούλομαι,
(739)  Στρεψιάδης: περὶ τῶν τόκων, ὅπως ἂν ἀποδῶ μηδενί.
(740)  Σωκράτης: ἴθι νῦν καλύπτου καὶ σχάσας τὴν φροντίδα
(741)  Σωκράτης: λεπτὴν κατὰ μικρὸν περιφρόνει τὰ πράγματα,
(742)  Σωκράτης: ὀρθῶς διαιρῶν καὶ σκοπῶν.
(742b)  Στρεψιάδης: οἴμοι τάλας.
(743)  Σωκράτης: ἔχʼ ἀτρέμα· κἂν ἀπορῇς τι τῶν νοημάτων,
(744)  Σωκράτης: ἀφεὶς ἄπελθε, καὶ κατὰ τὴν γνώμην πάλιν
(745)  Σωκράτης: κίνησον αὖθις αὐτὸ καὶ ζυγώθρισον.
(746)  Στρεψιάδης: ὦ Σωκρατίδιον φίλτατον.
(746b)  Σωκράτης: τί ὦ γέρον;
(747)  Στρεψιάδης: ἔχω τόκου γνώμην ἀποστερητικήν.
(748)  Σωκράτης: ἐπίδειξον αὐτήν.
(748b)  Στρεψιάδης: εἰπὲ δή νύν μοι —
(748c)  Σωκράτης: τὸ τί;
(749)  Στρεψιάδης: γυναῖκα φαρμακίδʼ εἰ πριάμενος Θετταλὴν
(750)  Στρεψιάδης: καθέλοιμι νύκτωρ τὴν σελήνην, εἶτα δὴ
(751)  Στρεψιάδης: αὐτὴν καθείρξαιμʼ ἐς λοφεῖον στρογγύλον,
(752)  Στρεψιάδης: ὥσπερ κάτοπτρον, κᾆτα τηροίην ἔχων —
(753)  Σωκράτης: τί δῆτα τοῦτʼ ἂν ὠφελήσειέν σʼ;
(753b)  Στρεψιάδης: ὅ τι;
(754)  Στρεψιάδης: εἰ μηκέτʼ ἀνατέλλοι σελήνη μηδαμοῦ,
(755)  Στρεψιάδης: οὐκ ἂν ἀποδοίην τοὺς τόκους.
(755b)  Σωκράτης: ὁτιὴ τί δή;
(756)  Στρεψιάδης: ὁτιὴ κατὰ μῆνα τἀγύριον δανείζεται.
(757)  Σωκράτης: εὖ γʼ· ἀλλʼ ἕτερον αὖ σοι προβαλῶ τι δεξιόν.
(758)  Σωκράτης: εἴ σοι γράφοιτο πεντετάλαντός τις δίκη,
(760)  Σωκράτης: ὅπως ἂν αὐτὴν ἀφανίσειας εἰπέ μοι.
(761)  Στρεψιάδης: ὅπως; ὅπως; οὐκ οἶδʼ· ἀτὰρ ζητητέον.
(762)  Σωκράτης: μή νυν περὶ σαυτὸν εἶλλε τὴν γνώμην ἀεί,
(763)  Σωκράτης: ἀλλʼ ἀποχάλα τὴν φροντίδʼ ἐς τὸν ἀέρα
(764)  Σωκράτης: λινόδετον ὥσπερ μηλολόνθην τοῦ ποδός.
(765)  Στρεψιάδης: ηὕρηκʼ ἀφάνισιν τῆς δίκης σοφωτάτην,
(766)  Στρεψιάδης: ὥστʼ αὐτὸν ὁμολογεῖν σʼ ἐμοί.
(766b)  Σωκράτης: ποίαν τινά;
(767)  Στρεψιάδης: ἤδη παρὰ τοῖσι φαρμακοπώλαις τὴν λίθον
(768)  Στρεψιάδης: ταύτην ἑόρακας τὴν καλήν, τὴν διαφανῆ,
(769)  Στρεψιάδης: ἀφʼ ἧς τὸ πῦρ ἅπτουσι;
(769b)  Σωκράτης: τὴν ὕαλον λέγεις;
(770)  Στρεψιάδης: ἔγωγε. φέρε τί δῆτʼ ἄν, εἰ ταύτην λαβών,
(770a)  Στρεψιάδης: ὁπότε γράφοιτο τὴν δίκην ὁ γραμματεύς,
(771)  Στρεψιάδης: ἀπωτέρω στὰς ὧδε πρὸς τὸν ἥλιον
(772)  Στρεψιάδης: τὰ γράμματʼ ἐκτήξαιμι τῆς ἐμῆς δίκης;
(773)  Σωκράτης: σοφῶς γε νὴ τὰς Χάριτας.
(773b)  Στρεψιάδης: οἴμʼ ὡς ἥδομαι
(774)  Στρεψιάδης: ὅτι πεντετάλαντος διαγέγραπταί μοι δίκη.
(775)  Σωκράτης: ἄγε δὴ ταχέως τουτὶ ξυνάρπασον.
(775b)  Στρεψιάδης: τὸ τί;
(776)  Σωκράτης: ὅπως ἀποστρέψαιʼ ἂν ἀντιδικῶν δίκην
(777)  Σωκράτης: μέλλων ὀφλήσειν μὴ παρόντων μαρτύρων.
(778)  Στρεψιάδης: φαυλότατα καὶ ῥᾷστʼ.
(778b)  Σωκράτης: εἰπὲ δή.
(778c)  Στρεψιάδης: καὶ δὴ λέγω.
(779)  Στρεψιάδης: εἰ πρόσθεν ἔτι μιᾶς ἐνεστώσης δίκης,
(780)  Στρεψιάδης: πρὶν τὴν ἐμὴν καλεῖσθʼ, ἀπαγξαίμην τρέχων.
(781)  Σωκράτης: οὐδὲν λέγεις.
(781b)  Στρεψιάδης: νὴ τοὺς θεοὺς ἔγωγʼ, ἐπεὶ
(782)  Στρεψιάδης: οὐδεὶς κατʼ ἐμοῦ τεθνεῶτος εἰσάξει δίκην.
(783)  Σωκράτης: ὑθλεῖς· ἄπερρʼ, οὐκ ἂν διδάξαιμʼ ἄν σʼ ἔτι.
(784)  Στρεψιάδης: ὁτιὴ τί; ναὶ πρὸς τῶν θεῶν ὦ Σώκρατες.
(785)  Σωκράτης: ἀλλʼ εὐθὺς ἐπιλήθει σύ γʼ ἅττʼ ἂν καὶ μάθῃς·
(786)  Σωκράτης: ἐπεὶ τί νυνὶ πρῶτον ἐδιδάχθης; λέγε.
(787)  Στρεψιάδης: φέρʼ ἴδω τί μέντοι πρῶτον ἦν; τί πρῶτον ἦν;
(788)  Στρεψιάδης: τίς ἦν ἐν ᾗ ʼματτόμεθα μέντοι τἄλφιτα;
(789)  Στρεψιάδης: οἴμοι τίς ἦν;
(789b)  Σωκράτης: οὐκ ἐς κόρακας ἀποφθερεῖ,
(790)  Σωκράτης: ἐπιλησμότατον καὶ σκαιότατον γερόντιον;
(791)  Στρεψιάδης: οἴμοι τί οὖν δῆθʼ ὁ κακοδαίμων πείσομαι;
(792)  Στρεψιάδης: ἀπὸ γὰρ ὀλοῦμαι μὴ μαθὼν γλωττοστροφεῖν.
(793)  Στρεψιάδης: ἀλλʼ ὦ Νεφέλαι χρηστόν τι συμβουλεύσατε.
(794)  Χορός: ἡμεῖς μὲν ὦ πρεσβῦτα συμβουλεύομεν,
(795)  Χορός: εἴ σοί τις υἱός ἐστιν ἐκτεθραμμένος,
(796)  Χορός: πέμπειν ἐκεῖνον ἀντὶ σαυτοῦ μανθάνειν.
(797)  Στρεψιάδης: ἀλλʼ ἔστʼ ἔμοιγʼ υἱὸς καλός τε κἀγαθός·
(798)  Στρεψιάδης: ἀλλʼ οὐκ ἐθέλει γὰρ μανθάνειν. τί ἐγὼ πάθω;
(799)  Χορός: σὺ δʼ ἐπιτρέπεις;
(799b)  Στρεψιάδης: εὐσωματεῖ γὰρ καὶ σφριγᾷ,
(800)  Στρεψιάδης: κἄστʼ ἐκ γυναικῶν εὐπτέρων τῶν Κοισύρας.
(801)  Στρεψιάδης: ἀτὰρ μέτειμί γʼ αὐτόν· ἢν δὲ μὴ ʼθέλῃ,
(802)  Στρεψιάδης: οὐκ ἔσθʼ ὅπως οὐκ ἐξελῶ κʼ τῆς οἰκίας.
(803)  Στρεψιάδης: ἀλλʼ ἐπανάμεινόν μʼ ὀλίγον εἰσελθὼν χρόνον.
(804x) == Antistrophe ==
(804)  Χορός: ἆρʼ αἰσθάνει πλεῖστα διʼ ἡμᾶς ἀγάθʼ αὐτίχʼ ἕξων
(805)  Χορός: μόνας θεῶν; ὡς
(806)  Χορός: ἕτοιμος ὅδʼ ἐστὶν ἅπαντα δρᾶν
(807)  Χορός: ὅσʼ ἂν κελεύῃς.
(810)  Χορός: σὺ δʼ ἀνδρὸς ἐκπεπληγμένου καὶ φανερῶς ἐπηρμένου
(811)  Χορός: γνοὺς ἀπολάψεις ὅ τι πλεῖστον δύνασαι,
(812)  Χορός: ταχέως· φιλεῖ γάρ πως τὰ τοιαῦθʼ ἑτέρᾳ τρέπεσθαι.
(814x) == Iamben ==
(814)  Στρεψιάδης: οὔτοι μὰ τὴν Ὁμίχλην ἔτʼ ἐνταυθοῖ μενεῖς·
(815)  Στρεψιάδης: ἀλλʼ ἔσθιʼ ἐλθὼν τοὺς Μεγακλέους κίονας.
(816)  Φειδιππίδης: ὦ δαιμόνιε, τί χρῆμα πάσχεις ὦ πάτερ;
(817)  Φειδιππίδης: οὐκ εὖ φρονεῖς μὰ τὸν Δία τὸν Ὀλύμπιον.
(818)  Στρεψιάδης: ἰδού γʼ ἰδού, Δίʼ Ὀλύμπιον· τῆς μωρίας,
(819)  Στρεψιάδης: τὸν Δία νομίζειν ὄντα τηλικουτονί.
(820)  Φειδιππίδης: τί δὲ τοῦτʼ ἐγέλασας ἐτεόν;
(820b)  Στρεψιάδης: ἐνθυμούμενος
(821)  Στρεψιάδης: ὅτι παιδάριον εἶ καὶ φρονεῖς ἀρχαιϊκά.
(822)  Στρεψιάδης: ὅμως γε μὴν πρόσελθʼ, ἵνʼ εἰδῇς πλείονα,
(823)  Στρεψιάδης: καί σοι φράσω τι πρᾶγμʼ ὃ μαθὼν ἀνὴρ ἔσει.
(824)  Στρεψιάδης: ὅπως δὲ τοῦτο μὴ διδάξεις μηδένα.
(825)  Φειδιππίδης: ἰδού· τί ἔστιν;
(825b)  Στρεψιάδης: ὤμοσας νυνὶ Δία.
(826)  Φειδιππίδης: ἔγωγʼ.
(826b)  Στρεψιάδης: ὁρᾷς οὖν ὡς ἀγαθὸν τὸ μανθάνειν;
(827)  Στρεψιάδης: οὐκ ἔστιν ὦ Φειδιππίδη Ζεύς.
(827b)  Φειδιππίδης: ἀλλὰ τίς;
(828)  Στρεψιάδης: Δῖνος βασιλεύει τὸν Δίʼ ἐξεληλακώς.
(829)  Φειδιππίδης: αἰβοῖ τί ληρεῖς;
(829b)  Στρεψιάδης: ἴσθι τοῦθʼ οὕτως ἔχον.
(830)  Φειδιππίδης: τίς φησι ταῦτα;
(830b)  Στρεψιάδης: Σωκράτης ὁ Μήλιος
(831)  Στρεψιάδης: καὶ Χαιρεφῶν, ὃς οἶδε τὰ ψυλλῶν ἴχνη.
(832)  Φειδιππίδης: σὺ δʼ ἐς τοσοῦτον τῶν μανιῶν ἐλήλυθας
(833)  Φειδιππίδης: ὥστʼ ἀνδράσιν πείθει χολῶσιν;
(833b)  Στρεψιάδης: εὐστόμει
(834)  Στρεψιάδης: καὶ μηδὲν εἴπῃς φλαῦρον ἄνδρας δεξιοὺς
(835)  Στρεψιάδης: καὶ νοῦν ἔχοντας· ὧν ὑπὸ τῆς φειδωλίας
(836)  Στρεψιάδης: ἀπεκείρατʼ οὐδεὶς πώποτʼ οὐδʼ ἠλείψατο,
(837)  Στρεψιάδης: οὐδʼ ἐς βαλανεῖον ἦλθε λουσόμενος· σὺ δὲ
(838)  Στρεψιάδης: ὥσπερ τεθνεῶτος καταλόει μου τὸν βίον.
(839)  Στρεψιάδης: ἀλλʼ ὡς τάχιστʼ ἐλθὼν ὑπὲρ ἐμοῦ μάνθανε.
(840)  Φειδιππίδης: τί δʼ ἂν παρʼ ἐκείνων καὶ μάθοι χρηστόν τις ἄν;
(841)  Στρεψιάδης: ἄληθες; ὅσαπερ ἔστʼ ἐν ἀνθρώποις σοφά·
(842)  Στρεψιάδης: γνώσει δὲ σαυτὸν ὡς ἀμαθὴς εἶ καὶ παχύς.
(843)  Στρεψιάδης: ἀλλʼ ἐπανάμεινόν μʼ ὀλίγον ἐνταυθοῖ χρόνον.
(844)  Φειδιππίδης: οἴμοι τί δράσω παραφρονοῦντος τοῦ πατρός;
(845)  Φειδιππίδης: πότερον παρανοίας αὐτὸν εἰσαγαγὼν ἕλω,
(846)  Φειδιππίδης: ἢ τοῖς σοροπηγοῖς τὴν μανίαν αὐτοῦ φράσω;
(847)  Στρεψιάδης: φέρʼ ἴδω, σὺ τοῦτον τί ὀνομάζεις; εἰπέ μοι.
(848)  Φειδιππίδης: ἀλεκτρυόνα.
(848b)  Στρεψιάδης: καλῶς γε. ταυτηνὶ δὲ τί;
(849)  Φειδιππίδης: ἀλεκτρυόνʼ.
(849b)  Στρεψιάδης: ἄμφω ταὐτό; καταγέλαστος εἶ.
(850)  Στρεψιάδης: μή νυν τὸ λοιπόν, ἀλλὰ τήνδε μὲν καλεῖν
(851)  Στρεψιάδης: ἀλεκτρύαιναν τουτονὶ δʼ ἀλέκτορα.
(852)  Φειδιππίδης: ἀλεκτρύαιναν; ταῦτʼ ἔμαθες τὰ δεξιὰ
(853)  Φειδιππίδης: εἴσω παρελθὼν ἄρτι παρὰ τοὺς γηγενεῖς;
(854)  Στρεψιάδης: χἄτερά γε πόλλʼ· ἀλλʼ ὅ τι μάθοιμʼ ἑκάστοτε,
(855)  Στρεψιάδης: ἐπελανθανόμην ἂν εὐθὺς ὑπὸ πλήθους ἐτῶν.
(856)  Φειδιππίδης: διὰ ταῦτα δὴ καὶ θοἰμάτιον ἀπώλεσας;
(857)  Στρεψιάδης: ἀλλʼ οὐκ ἀπολώλεκʼ, ἀλλὰ καταπεφρόντικα.
(858)  Φειδιππίδης: τὰς δʼ ἐμβάδας ποῖ τέτροφας ὦνόητε σύ;
(859)  Στρεψιάδης: ὥσπερ Περικλέης ἐς τὸ δέον ἀπώλεσα.
(860)  Στρεψιάδης: ἀλλʼ ἴθι βάδιζʼ, ἴωμεν· εἶτα τῷ πατρὶ
(861)  Στρεψιάδης: πιθόμενος ἐξάμαρτε· κἀγώ τοί ποτε,
(862)  Στρεψιάδης: οἶδʼ, ἑξέτει σοι τραυλίσαντι πιθόμενος,
(863)  Στρεψιάδης: ὃν πρῶτον ὀβολὸν ἔλαβον ἡλιαστικόν,
(864)  Στρεψιάδης: τούτου ʼπριάμην σοι Διασίοις ἁμαξίδα.
(865)  Φειδιππίδης: ἦ μὴν σὺ τούτοις τῷ χρόνῳ ποτʼ ἀχθέσει.
(866)  Στρεψιάδης: εὖ γʼ ὅτι ἐπείσθης. δεῦρο δεῦρʼ ὦ Σώκρατες,
(867)  Στρεψιάδης: ἔξελθʼ· ἄγω γάρ σοι τὸν υἱὸν τουτονὶ
(868)  Στρεψιάδης: ἄκοντʼ ἀναπείσας.
(868b)  Σωκράτης: νηπύτιος γάρ ἐστʼ ἔτι,
(869)  Σωκράτης: καὶ τῶν κρεμαθρῶν οὔπω τρίβων τῶν ἐνθάδε.
(870)  Φειδιππίδης: αὐτὸς τρίβων εἴης ἄν, εἰ κρέμαιό γε.
(871)  Στρεψιάδης: οὐκ ἐς κόρακας; καταρᾷ σὺ τῷ διδασκάλῳ;
(872)  Σωκράτης: ἰδοὺ κρέμαιʼ, ὡς ἠλίθιον ἐφθέγξατο
(873)  Σωκράτης: καὶ τοῖσι χείλεσιν διερρυηκόσιν.
(874)  Σωκράτης: πῶς ἂν μάθοι ποθʼ οὗτος ἀπόφυξιν δίκης
(875)  Σωκράτης: ἢ κλῆσιν ἢ χαύνωσιν ἀναπειστηρίαν;
(876)  Σωκράτης: καίτοι γε ταλάντου τοῦτʼ ἔμαθεν Ὑπέρβολος.
(877)  Στρεψιάδης: ἀμέλει δίδασκε· θυμόσοφός ἐστιν φύσει·
(878)  Στρεψιάδης: εὐθύς γέ τοι παιδάριον ὄν τυννουτονὶ
(879)  Στρεψιάδης: ἔπλαττεν ἔνδον οἰκίας ναῦς τʼ ἔγλυφεν,
(880)  Στρεψιάδης: ἁμαξίδας τε σκυτίνας ἠργάζετο,
(881)  Στρεψιάδης: κἀκ τῶν σιδίων βατράχους ἐποίει πῶς δοκεῖς.
(882)  Στρεψιάδης: ὅπως δʼ ἐκείνω τὼ λόγω μαθήσεται,
(883)  Στρεψιάδης: τὸν κρείττονʼ ὅστις ἐστὶ καὶ τὸν ἥττονα,
(884)  Στρεψιάδης: ὃς τἄδικα λέγων ἀνατρέπει τὸν κρείττονα·
(885)  Στρεψιάδης: ἐὰν δὲ μή, τὸν γοῦν ἄδικον πάσῃ τέχνῃ.
(886)  Σωκράτης: αὐτὸς μαθήσεται παρʼ αὐτοῖν τοῖν λόγοιν.
(887)  Σωκράτης: ἐγὼ δʼ ἀπέσομαι.
(887b)  Στρεψιάδης: τοῦτό νυν μέμνησʼ, ὅπως
(888)  Στρεψιάδης: πρὸς πάντα τὰ δίκαιʼ ἀντιλέγειν δυνήσεται.
(888a)  Χορός: [[Zeile Lost]]
(889y) === Agon ===
(889x) === Proagon ===
(889)  Δίκαιος Λόγος: χώρει δευρί, δεῖξον σαυτὸν
(890)  Δίκαιος Λόγος: τοῖσι θεαταῖς, καίπερ θρασὺς ὤν.
(891)  Ἄδικος Λόγος: ἴθʼ ὅποι χρῄζεις. πολὺ γὰρ μᾶλλόν ʼς
(892)  Ἄδικος Λόγος: ἐν τοῖς πολλοῖσι λέγων ἀπολῶ.
(893)  Δίκαιος Λόγος: ἀπολεῖς σύ; τίς ὤν;
(893b)  Ἄδικος Λόγος: λόγος.
(893c)  Δίκαιος Λόγος: ἥττων γʼ ὤν.
(894)  Ἄδικος Λόγος: ἀλλά σε νικῶ τὸν ἐμοῦ κρείττω
(895)  Ἄδικος Λόγος: φάσκοντʼ εἶναι.
(895b)  Δίκαιος Λόγος: τί σοφὸν ποιῶν;
(896)  Ἄδικος Λόγος: γνώμας καινὰς ἐξευρίσκων.
(897)  Δίκαιος Λόγος: ταῦτα γὰρ ἀνθεῖ διὰ τουτουσὶ
(898)  Δίκαιος Λόγος: τοὺς ἀνοήτους.
(899)  Ἄδικος Λόγος: οὔκ, ἀλλὰ σοφούς.
(899b)  Δίκαιος Λόγος: ἀπολῶ σε κακῶς.
(900)  Ἄδικος Λόγος: εἰπὲ τί ποιῶν;
(900b)  Δίκαιος Λόγος: τὰ δίκαια λέγων.
(901)  Ἄδικος Λόγος: ἀλλʼ ἀνατρέψω γʼ αὔτʼ ἀντιλέγων·
(902)  Ἄδικος Λόγος: οὐδὲ γὰρ εἶναι πάνυ φημὶ δίκην.
(903)  Δίκαιος Λόγος: οὐκ εἶναι φῄς;
(903b)  Ἄδικος Λόγος: φέρε γὰρ ποῦ ʼστιν;
(904)  Δίκαιος Λόγος: παρὰ τοῖσι θεοῖς.
(904a)  Ἄδικος Λόγος: πῶς δῆτα δίκης οὔσης ὁ Ζεὺς
(905)  Ἄδικος Λόγος: οὐκ ἀπόλωλεν τὸν πατέρʼ αὑτοῦ
(906)  Ἄδικος Λόγος: δήσας;
(906b)  Δίκαιος Λόγος: αἰβοῖ τουτὶ καὶ δὴ
(907)  Δίκαιος Λόγος: χωρεῖ τὸ κακόν· δότε μοι λεκάνην.
(908)  Ἄδικος Λόγος: τυφογέρων εἶ κἀνάρμοστος.
(909)  Δίκαιος Λόγος: καταπύγων εἶ κἀναίσχυντος.
(910)  Ἄδικος Λόγος: ῥόδα μʼ εἴρηκας.
(910b)  Δίκαιος Λόγος: καὶ βωμολόχος.
(911)  Ἄδικος Λόγος: κρίνεσι στεφανοῖς.
(911b)  Δίκαιος Λόγος: καὶ πατραλοίας.
(912)  Ἄδικος Λόγος: χρυσῷ πάττων μʼ οὐ γιγνώσκεις.
(913)  Δίκαιος Λόγος: οὐ δῆτα πρὸ τοῦ γʼ, ἀλλὰ μολύβδῳ.
(914)  Ἄδικος Λόγος: νῦν δέ γε κόσμος τοῦτʼ ἐστὶν ἐμοί.
(915)  Δίκαιος Λόγος: θρασὺς εἶ πολλοῦ.
(915b)  Ἄδικος Λόγος: σὺ δέ γʼ ἀρχαῖος.
(916)  Δίκαιος Λόγος: διὰ σὲ δὲ φοιτᾶν
(917)  Δίκαιος Λόγος: οὐδεὶς ἐθέλει τῶν μειρακίων·
(918)  Δίκαιος Λόγος: καὶ γνωσθήσει ποτʼ Ἀθηναίοις
(919)  Δίκαιος Λόγος: οἶα διδάσκεις τοὺς ἀνοήτους.
(920)  Ἄδικος Λόγος: αὐχμεῖς αἰσχρῶς.
(920b)  Δίκαιος Λόγος: σὺ δέ γʼ εὖ πράττεις.
(921)  Δίκαιος Λόγος: καίτοι πρότερόν γʼ ἐπτώχευες,
(922)  Δίκαιος Λόγος: Τήλεφος εἶναι Μυσὸς φάσκων,
(923)  Δίκαιος Λόγος: ἐκ πηριδίου
(924)  Δίκαιος Λόγος: γνώμας τρώγων Πανδελετείους.
(925)  Ἄδικος Λόγος: ὤμοι σοφίας —
(925b)  Δίκαιος Λόγος: ὤμοι μανίας —
(926)  Ἄδικος Λόγος: ἧς ἐμνήσθης —
(927)  Δίκαιος Λόγος: τῆς σῆς, πόλεώς θʼ ἥτις σε τρέφει
(928)  Δίκαιος Λόγος: λυμαινόμενον τοῖς μειρακίοις.
(929)  Ἄδικος Λόγος: οὐχὶ διδάξεις τοῦτον Κρόνος ὤν.
(930)  Δίκαιος Λόγος: εἴπερ γʼ αὐτὸν σωθῆναι χρὴ
(931)  Δίκαιος Λόγος: καὶ μὴ λαλιὰν μόνον ἀσκῆσαι.
(932)  Ἄδικος Λόγος: δεῦρʼ ἴθι, τοῦτον δʼ ἔα μαίνεσθαι.
(933)  Δίκαιος Λόγος: κλαύσει, τὴν χεῖρʼ ἢν ἐπιβάλλῃς.
(934)  Χορός: παύσασθε μάχης καὶ λοιδορίας.
(935)  Χορός: ἀλλʼ ἐπίδειξαι σύ τε τοὺς προτέρους
(936)  Χορός: ἅττʼ ἐδίδασκες, σύ τε τὴν καινὴν
(937)  Χορός: παίδευσιν, ὅπως ἂν ἀκούσας σφῷν
(938)  Χορός: ἀντιλεγόντοιν κρίνας φοιτᾷ.
(939)  Δίκαιος Λόγος: δρᾶν ταῦτʼ ἐθέλω.
(939b)  Ἄδικος Λόγος: κἄγωγʼ ἐθέλω.
(940)  Χορός: φέρε δὴ πότερος λέξει πρότερος;
(941)  Ἄδικος Λόγος: τούτῳ δώσω·
(942)  Ἄδικος Λόγος: κᾆτʼ ἐκ τούτων ὧν ἂν λέξῃ
(943)  Ἄδικος Λόγος: ῥηματίοισιν καινοῖς αὐτὸν
(944)  Ἄδικος Λόγος: καὶ διανοίαις κατατοξεύσω.
(945)  Ἄδικος Λόγος: τὸ τελευταῖον δʼ, ἢν ἀναγρύζῃ,
(946)  Ἄδικος Λόγος: τὸ πρόσωπον ἅπαν καὶ τὠφθαλμὼ
(947)  Ἄδικος Λόγος: κεντούμενος ὥσπερ ὑπʼ ἀνθρηνῶν
(948)  Ἄδικος Λόγος: ὑπὸ τῶν γνωμῶν ἀπολεῖται.
(949x) == Strophe ==
(949)  Χορός: νῦν δείξετον τὼ πισύνω τοῖς περιδεξίοισι
(950)  Χορός: λόγοισι καὶ φροντίσι καὶ γνωμοτύποις μερίμναις,
(951)  Χορός: ὁπότερος αὐτοῖν λέγων ἀμείνων φανήσεται.
(955)  Χορός: νῦν γὰρ ἅπας ἐνθάδε κίνδυνος ἀνεῖται σοφίας,
(956)  Χορός: ἧς πέρι τοῖς ἐμοῖς φίλοις ἐστὶν ἀγὼν μέγιστος.
(959x) == Katakeleusmos ==
(959)  Χορός: ἀλλʼ ὦ πολλοῖς τοὺς πρεσβυτέρους ἤθεσι χρηστοῖς στεφανώσας,
(960)  Χορός: ῥῆξον φωνὴν ᾗτινι χαίρεις, καὶ τὴν σαυτοῦ φύσιν εἰπέ.
(961x) == Epirrhema ==
(961)  Δίκαιος Λόγος: λέξω τοίνυν τὴν ἀρχαίαν παιδείαν ὡς διέκειτο,
(962)  Δίκαιος Λόγος: ὅτʼ ἐγὼ τὰ δίκαια λέγων ἤνθουν καὶ σωφροσύνη ʼνενόμιστο.
(963)  Δίκαιος Λόγος: πρῶτον μὲν ἔδει παιδὸς φωνὴν γρύξαντος μηδὲν ἀκοῦσαι·
(964)  Δίκαιος Λόγος: εἶτα βαδίζειν ἐν ταῖσιν ὁδοῖς εὐτάκτως ἐς κιθαριστοῦ
(965)  Δίκαιος Λόγος: τοὺς κωμήτας γυμνοὺς ἁθρόους, κεἰ κριμνώδη κατανείφοι.
(966)  Δίκαιος Λόγος: εἶτʼ αὖ προμαθεῖν ᾆσμʼ ἐδίδασκεν τὼ μηρὼ μὴ ξυνέχοντας,
(967)  Δίκαιος Λόγος: ἢ Παλλάδα περσέπολιν δεινὰν ἢ τηλέπορόν τι βόαμα,
(968)  Δίκαιος Λόγος: ἐντειναμένους τὴν ἁρμονίαν, ἣν οἱ πατέρες παρέδωκαν.
(969)  Δίκαιος Λόγος: εἰ δέ τις αὐτῶν βωμολοχεύσαιτʼ ἢ κάμψειέν τινα καμπήν,
(970)  Δίκαιος Λόγος: οἵας οἱ νῦν τὰς κατὰ Φρῦνιν ταύτας τὰς δυσκολοκάμπτους,
(971)  Δίκαιος Λόγος: ἐπετρίβετο τυπτόμενος πολλὰς ὡς τὰς Μούσας ἀφανίζων.
(972)  Δίκαιος Λόγος: ἐν παιδοτρίβου δὲ καθίζοντας τὸν μηρὸν ἔδει προβαλέσθαι
(973)  Δίκαιος Λόγος: τοὺς παῖδας, ὅπως τοῖς ἔξωθεν μηδὲν δείξειαν ἀπηνές·
(975)  Δίκαιος Λόγος: εἶτʼ αὖ πάλιν αὖθις ἀνιστάμενον συμψῆσαι, καὶ προνοεῖσθαι
(976)  Δίκαιος Λόγος: εἴδωλον τοῖσιν ἐρασταῖσιν τῆς ἥβης μὴ καταλείπειν.
(977)  Δίκαιος Λόγος: ἠλείψατο δʼ ἂν τοὐμφαλοῦ οὐδεὶς παῖς ὑπένερθεν τότʼ ἄν, ὥστε
(978)  Δίκαιος Λόγος: τοῖς αἰδοίοισι δρόσος καὶ χνοῦς ὥσπερ μήλοισιν ἐπήνθει·
(979)  Δίκαιος Λόγος: οὐδʼ ἂν μαλακὴν φυρασάμενος τὴν φωνὴν πρὸς τὸν ἐραστὴν
(980)  Δίκαιος Λόγος: αὐτὸς ἑαυτὸν προαγωγεύων τοῖς ὀφθαλμοῖς ἐβάδιζεν,
(981)  Δίκαιος Λόγος: οὐδʼ ἀνελέσθαι δειπνοῦντʼ ἐξῆν καὶ κεφάλαιον ῥαφανῖδος,
(982)  Δίκαιος Λόγος: οὐδʼ ἄννηθον τῶν πρεσβυτέρων ἁρπάζειν οὐδὲ σέλινον,
(983)  Δίκαιος Λόγος: οὐδʼ ὀψοφαγεῖν οὐδὲ κιχλίζειν οὐδʼ ἴσχειν τὼ πόδʼ ἐναλλάξ.
(984)  Ἄδικος Λόγος: ἀρχαῖά γε καὶ Διιπολιώδη καὶ τεττίγων ἀνάμεστα
(985)  Ἄδικος Λόγος: καὶ Κηκείδου καὶ Βουφονίων.
(985b)  Δίκαιος Λόγος: ἀλλʼ οὖν ταῦτʼ ἐστὶν ἐκεῖνα,
(986)  Δίκαιος Λόγος: ἐξ ὧν ἄνδρας Μαραθωνομάχας ἡμὴ παίδευσις ἔθρεψεν.
(987)  Δίκαιος Λόγος: σὺ δὲ τοὺς νῦν εὐθὺς ἐν ἱματίοισι διδάσκεις ἐντετυλίχθαι·
(988)  Δίκαιος Λόγος: ὥστε μʼ ἀπάγχεσθʼ, ὅταν ὀρχεῖσθαι Παναθηναίοις δέον αὐτοὺς
(989)  Δίκαιος Λόγος: τὴν ἀσπίδα τῆς κωλῆς προέχων ἀμελῇ τῆς Τριτογενείας.
(990)  Δίκαιος Λόγος: πρὸς ταῦτʼ ὦ μειράκιον θαρρῶν ἐμὲ τὸν κρείττω λόγον αἱροῦ·
(991)  Δίκαιος Λόγος: κἀπιστήσει μισεῖν ἀγορὰν καὶ βαλανείων ἀπέχεσθαι,
(992)  Δίκαιος Λόγος: καὶ τοῖς αἰσχροῖς αἰσχύνεσθαι, κἂν σκώπτῃ τίς σε φλέγεσθαι·
(993)  Δίκαιος Λόγος: καὶ τῶν θάκων τοῖς πρεσβυτέροις ὑπανίστασθαι προσιοῦσιν,
(994)  Δίκαιος Λόγος: καὶ μὴ περὶ τοὺς σαυτοῦ γονέας σκαιουργεῖν, ἄλλο τε μηδὲν
(995)  Δίκαιος Λόγος: αἰσχρὸν ποιεῖν, ὅτι τῆς αἰδοῦς μέλλεις τἄγαλμʼ ἀναπλάττειν·
(996)  Δίκαιος Λόγος: μηδʼ εἰς ὀρχηστρίδος εἰσᾴττειν, ἵνα μὴ πρὸς ταῦτα κεχηνὼς
(997)  Δίκαιος Λόγος: μήλῳ βληθεὶς ὑπὸ πορνιδίου τῆς εὐκλείας ἀποθραυσθῇς·
(998)  Δίκαιος Λόγος: μηδʼ ἀντειπεῖν τῷ πατρὶ μηδέν, μηδʼ Ἰαπετὸν καλέσαντα
(999)  Δίκαιος Λόγος: μνησικακῆσαι τὴν ἡλικίαν ἐξ ἧς ἐνεοττοτροφήθης.
(1000)  Ἄδικος Λόγος: εἰ ταῦτʼ ὦ μειράκιον πείσει τούτῳ, νὴ τὸν Διόνυσον
(1001)  Ἄδικος Λόγος: τοῖς Ἱπποκράτους υἱέσιν εἴξεις καὶ σε καλοῦσι βλιτομάμμαν.
(1002)  Δίκαιος Λόγος: ἀλλʼ οὖν λιπαρός γε καὶ εὐανθὴς ἐν γυμνασίοις διατρίψεις,
(1003)  Δίκαιος Λόγος: οὐ στωμύλλων κατὰ τὴν ἀγορὰν τριβολεκτράπελʼ οἷάπερ οἱ νῦν,
(1004)  Δίκαιος Λόγος: οὐδʼ ἑλκόμενος περὶ πραγματίου γλισχραντιλογεξεπιτρίπτου·
(1005)  Δίκαιος Λόγος: ἀλλʼ εἰς Ἀκαδήμειαν κατιὼν ὑπὸ ταῖς μορίαις ἀποθρέξει
(1006)  Δίκαιος Λόγος: στεφανωσάμενος καλάμῳ λευκῷ μετὰ σώφρονος ἡλικιώτου,
(1007)  Δίκαιος Λόγος: μίλακος ὄζων καὶ ἀπραγμοσύνης καὶ λεύκης φυλλοβολούσης,
(1008)  Δίκαιος Λόγος: ἦρος ἐν ὥρᾳ χαίρων, ὁπόταν πλάτανος πτελέᾳ ψιθυρίζῃ.
(1009x) === Pnigos ===
(1009)  Δίκαιος Λόγος: ἢν ταῦτα ποιῇς ἁγὼ φράζω,
(1010)  Δίκαιος Λόγος: καὶ πρὸς τούτοις προσέχῃς τὸν νοῦν,
(1011)  Δίκαιος Λόγος: ἕξεις ἀεὶ
(1012)  Δίκαιος Λόγος: στῆθος λιπαρόν, χροιὰν λαμπράν,
(1013)  Δίκαιος Λόγος: ὤμους μεγάλους, γλῶτταν βαιάν,
(1014)  Δίκαιος Λόγος: πυγὴν μεγάλην, πόσθην μικράν.
(1015)  Δίκαιος Λόγος: ἢν δʼ ἅπερ οἱ νῦν ἐπιτηδεύῃς,
(1016)  Δίκαιος Λόγος: πρῶτα μὲν ἕξεις
(1017)  Δίκαιος Λόγος: χροιὰν ὠχράν, ὤμους μικρούς,
(1018)  Δίκαιος Λόγος: στῆθος λεπτόν, γλῶτταν μεγάλην,
(1019)  Δίκαιος Λόγος: πυγὴν μικράν, κωλῆν μεγάλην,
(1020)  Δίκαιος Λόγος: ψήφισμα μακρόν, καὶ σʼ ἀναπείσει
(1020a)  Δίκαιος Λόγος: τὸ μὲν αἰσχρὸν ἅπαν καλὸν ἡγεῖσθαι,
(1021)  Δίκαιος Λόγος: τὸ καλὸν δʼ αἰσχρόν·
(1022)  Δίκαιος Λόγος: καὶ πρὸς τούτοις τῆς Ἀντιμάχου
(1023)  Δίκαιος Λόγος: καταπυγοσύνης ἀναπλήσει.
(1024x) == Antistrophe ==
(1024)  Χορός: ὦ καλλίπυργον σοφίαν κλεινοτάτην ἐπασκῶν,
(1025)  Χορός: ὡς ἡδύ σου τοῖσι λόγοις σῶφρον ἔπεστιν ἄνθος.
(1029)  Χορός: †εὐδαίμονες δʼ ἦσαν ἄρʼ οἱ ζῶντες τότʼ ἐπὶ
(1030)  Χορός: τῶν προτέρων†· πρὸς τάδε σʼ ὦ κομψοπρεπῆ μοῦσαν ἔχων,
(1031)  Χορός: δεῖ σε λέγειν τι καινόν, ὡς ηὐδοκίμηκεν ἁνήρ.
(1034x) == Antikatakeleusmos ==
(1034)  Χορός: δεινῶν δέ σοι βουλευμάτων ἔοικε δεῖν πρὸς αὐτόν,
(1035)  Χορός: εἴπερ τὸν ἄνδρʼ ὑπερβαλεῖ καὶ μὴ γέλωτʼ ὀφλήσεις.
(1036x) == Antepirrhema ==
(1036)  Ἄδικος Λόγος: καὶ μὴν πάλαι γʼ ἐπνιγόμην τὰ σπλάγχνα κἀπεθύμουν
(1037)  Ἄδικος Λόγος: ἅπαντα ταῦτʼ ἐναντίαις γνώμαισι συνταράξαι.
(1038)  Ἄδικος Λόγος: ἐγὼ γὰρ ἥττων μὲν λόγος διʼ αὐτὸ τοῦτʼ ἐκλήθην
(1039)  Ἄδικος Λόγος: ἐν τοῖσι φροντισταῖσιν, ὅτι πρώτιστος ἐπενόησα
(1040)  Ἄδικος Λόγος: τοῖσιν νόμοις καὶ ταῖς δίκαις τἀναντίʼ ἀντιλέξαι.
(1041)  Ἄδικος Λόγος: καὶ τοῦτο πλεῖν ἢ μυρίων ἔστʼ ἄξιον στατήρων,
(1042)  Ἄδικος Λόγος: αἱρούμενον τοὺς ἥττονας λόγους ἔπειτα νικᾶν.
(1043)  Ἄδικος Λόγος: σκέψαι δὲ τὴν παίδευσιν ᾗ πέποιθεν ὡς ἐλέγξω,
(1044)  Ἄδικος Λόγος: ὅστις σε θερμῷ φησι λοῦσθαι πρῶτον οὐκ ἐάσειν.
(1045)  Ἄδικος Λόγος: καίτοι τίνα γνώμην ἔχων ψέγεις τὰ θερμὰ λουτρά;
(1046)  Δίκαιος Λόγος: ὁτιὴ κάκιστόν ἐστι καὶ δειλὸν ποιεῖ τὸν ἄνδρα.
(1047)  Ἄδικος Λόγος: ἐπίσχες· εὐθὺς γάρ σʼ ἔχω μέσον λαβὼν ἄφυκτον.
(1048)  Ἄδικος Λόγος: καί μοι φράσον, τῶν τοῦ Διὸς παίδων τίνʼ ἄνδρʼ ἄριστον
(1049)  Ἄδικος Λόγος: ψυχὴν νομίζεις, εἰπέ, καὶ πλείστους πόνους πονῆσαι.
(1050)  Δίκαιος Λόγος: ἐγὼ μὲν οὐδένʼ Ἡρακλέους βελτίονʼ ἄνδρα κρίνω.
(1051)  Ἄδικος Λόγος: ποῦ ψυχρὰ δῆτα πώποτʼ εἶδες Ἡράκλεια λουτρά;
(1052)  Ἄδικος Λόγος: καίτοι τίς ἀνδρειότερος ἦν;
(1052b)  Δίκαιος Λόγος: ταῦτʼ ἐστὶ ταῦτʼ ἐκεῖνα,
(1053)  Δίκαιος Λόγος: ἃ τῶν νεανίσκων ἀεὶ διʼ ἡμέρας λαλούντων
(1054)  Δίκαιος Λόγος: πλῆρες τὸ βαλανεῖον ποιεῖ, κενὰς δὲ τὰς παλαίστρας.
(1055)  Ἄδικος Λόγος: εἶτʼ ἐν ἀγορᾷ τὴν διατριβὴν ψέγεις· ἐγὼ δʼ ἐπαινῶ.
(1056)  Ἄδικος Λόγος: εἰ γὰρ πονηρὸν ἦν, Ὅμηρος οὐδέποτʼ ἂν ἐποίει
(1057)  Ἄδικος Λόγος: τὸν Νέστορʼ ἀγορητὴν ἂν οὐδὲ τοὺς σοφοὺς ἅπαντας.
(1058)  Ἄδικος Λόγος: ἄνειμι δῆτʼ ἐντεῦθεν ἐς τὴν γλῶτταν, ἣν ὁδὶ μὲν
(1059)  Ἄδικος Λόγος: οὔ φησι χρῆναι τοὺς νέους ἀσκεῖν, ἐγὼ δέ φημι.
(1060)  Ἄδικος Λόγος: καὶ σωφρονεῖν αὖ φησι χρῆναι· δύο κακὼ μεγίστω.
(1061)  Ἄδικος Λόγος: ἐπεὶ σὺ διὰ τὸ σωφρονεῖν τῷ πώποτʼ εἶδες ἤδη
(1062)  Ἄδικος Λόγος: ἀγαθάν τι γενόμενον, φράσον, καί μʼ ἐξέλεγξον εἰπών.
(1063)  Δίκαιος Λόγος: πολλοῖς. ὁ γοῦν Πηλεὺς ἔλαβε διὰ τοῦτο τὴν μάχαιραν.
(1064)  Ἄδικος Λόγος: μάχαιραν; ἀστεῖόν γε κέρδος ἔλαβεν ὁ κακοδαίμων.
(1065)  Ἄδικος Λόγος: Ὑπέρβολος δʼ οὑκ τῶν λύχνων πλεῖν ἢ τάλαντα πολλὰ
(1066)  Ἄδικος Λόγος: εἴληφε διὰ πονηρίαν, ἀλλʼ οὐ μὰ Δίʼ οὐ μάχαιραν.
(1067)  Δίκαιος Λόγος: καὶ τὴν Θέτιν γʼ ἔγημε διὰ τὸ σωφρονεῖν ὁ Πηλεύς.
(1068)  Ἄδικος Λόγος: κᾆτʼ ἀπολιποῦσά γʼ αὐτὸν ᾤχετʼ· οὐ γὰρ ἦν ὑβριστὴς
(1069)  Ἄδικος Λόγος: οὐδʼ ἡδὺς ἐν τοῖς στρώμασιν τὴν νύκτα παννυχίζειν·
(1070)  Ἄδικος Λόγος: γυνὴ δὲ σιναμωρουμένη χαίρει· σὺ δʼ εἶ Κρόνιππος.
(1071)  Ἄδικος Λόγος: σκέψαι γὰρ ὦ μειράκιον ἐν τῷ σωφρονεῖν ἅπαντα
(1072)  Ἄδικος Λόγος: ἅνεστιν, ἡδονῶν θʼ ὅσων μέλλεις ἀποστερεῖσθαι,
(1073)  Ἄδικος Λόγος: παίδων γυναικῶν κοττάβων ὄψων πότων κιχλισμῶν.
(1074)  Ἄδικος Λόγος: καίτοι τί σοι ζῆν ἄξιον, τούτων ἐὰν στερηθῇς;
(1075)  Ἄδικος Λόγος: εἶεν. πάρειμʼ ἐντεῦθεν ἐς τὰς τῆς φύσεως ἀνάγκας.
(1076)  Ἄδικος Λόγος: ἥμαρτες, ἠράσθης, ἐμοίχευσάς τι, κᾆτʼ ἐλήφθης·
(1077)  Ἄδικος Λόγος: ἀπόλωλας· ἀδύνατος γὰρ εἶ λέγειν. ἐμοὶ δʼ ὁμιλῶν
(1078)  Ἄδικος Λόγος: χρῶ τῇ φύσει, σκίρτα, γέλα, νόμιζε μηδὲν αἰσχρόν.
(1079)  Ἄδικος Λόγος: μοιχὸς γὰρ ἢν τύχῃς ἁλούς, τάδʼ ἀντερεῖς πρὸς αὐτόν,
(1080)  Ἄδικος Λόγος: ὡς οὐδὲν ἠδίκηκας· εἶτʼ ἐς τὸν Δίʼ ἐπανενεγκεῖν,
(1081)  Ἄδικος Λόγος: κἀκεῖνος ὡς ἥττων ἔρωτός ἐστι καὶ γυναικῶν·
(1082)  Ἄδικος Λόγος: καίτοι σὺ θνητὸς ὢν θεοῦ πῶς μεῖζον ἂν δύναιο;
(1083)  Δίκαιος Λόγος: τί δʼ ἢν ῥαφανιδωθῇ πιθόμενός σοι τέφρᾳ τε τιλθῇ,
(1084)  Δίκαιος Λόγος: ἕξει τινὰ γνώμην λέγειν τὸ μὴ εὐρύπρωκτος εἶναι;
(1085)  Ἄδικος Λόγος: ἢν δʼ εὐρύπρωκτος ᾖ, τί πείσεται κακόν;
(1086x) === Antipnigos ===
(1086)  Δίκαιος Λόγος: τί μὲν οὖν ἂν ἔτι μεῖζον πάθοι τούτου ποτέ;
(1087)  Ἄδικος Λόγος: τί δῆτʼ ἐρεῖς, ἢν τοῦτο νικηθῇς ἐμοῦ;
(1088)  Δίκαιος Λόγος: σιγήσομαι. τί δʼ ἄλλο;
(1088b)  Ἄδικος Λόγος: φέρε δή μοι φράσον·
(1089)  Ἄδικος Λόγος: συνηγοροῦσιν ἐκ τίνων;
(1090)  Δίκαιος Λόγος: ἐξ εὐρυπρώκτων.
(1090b)  Ἄδικος Λόγος: πείθομαι.
(1091)  Ἄδικος Λόγος: τί δαί; τραγῳδοῦσʼ ἐκ τίνων;
(1092)  Δίκαιος Λόγος: ἐξ εὐρυπρώκτων.
(1092b)  Ἄδικος Λόγος: εὖ λέγεις.
(1093)  Ἄδικος Λόγος: δημηγοροῦσι δʼ ἐκ τίνων;
(1094)  Δίκαιος Λόγος: ἐξ εὐρυπρώκτων.
(1094b)  Ἄδικος Λόγος: ἆρα δῆτʼ
(1095)  Ἄδικος Λόγος: ἔγνωκας ὡς οὐδὲν λέγεις;
(1096)  Ἄδικος Λόγος: καὶ τῶν θεατῶν ὁπότεροι
(1097)  Ἄδικος Λόγος: πλείους σκόπει.
(1097b)  Δίκαιος Λόγος: καὶ δὴ σκοπῶ.
(1098)  Ἄδικος Λόγος: τί δῆθʼ ὁρᾷς;
(1098a)  Δίκαιος Λόγος: πολὺ πλείονας νὴ τοὺς θεοὺς
(1099)  Δίκαιος Λόγος: τοὺς εὐρυπρώκτους· τουτονὶ
(1100)  Δίκαιος Λόγος: γοῦν οἶδʼ ἐγὼ κἀκεινονὶ
(1101)  Δίκαιος Λόγος: καὶ τὸν κομήτην τουτονί.
(1101a)  Ἄδικος Λόγος: τί δῆτʼ ἐρεῖς;
(1102)  Δίκαιος Λόγος: ἡττήμεθʼ· ὦ κινούμενοι
(1103)  Δίκαιος Λόγος: πρὸς τῶν θεῶν δέξασθέ μου
(1103a)  Δίκαιος Λόγος: θοἰμάτιον, ὡς
(1104)  Δίκαιος Λόγος: ἐξαυτομολῶ πρὸς ὑμᾶς.
(1105x) === Episode ===
(1105)  Σωκράτης: τί δῆτα; πότερα τοῦτον ἀπάγεσθαι λαβὼν
(1106)  Σωκράτης: βούλει τὸν υἱόν, ἢ διδάσκω σοι λέγειν;
(1107)  Στρεψιάδης: δίδασκε καὶ κόλαζε καὶ μέμνησʼ ὅπως
(1108)  Στρεψιάδης: εὖ μοι στομώσεις αὐτόν, ἐπὶ μὲν θάτερα
(1109)  Στρεψιάδης: οἷον δικιδίοις, τὴν δʼ ἑτέραν αὐτοῦ γνάθον
(1110)  Στρεψιάδης: στόμωσον οἵαν ἐς τὰ μείζω πράγματα.
(1111)  Σωκράτης: ἀμέλει κομιεῖ τοῦτον σοφιστὴν δεξιόν.
(1112)  Φειδιππίδης: ὠχρὸν μὲν οὖν οἶμαί γε καὶ κακοδαίμονα.
(1113y) === Parabasis ===
(1113x) == Vorspiel ==
(1113)  Χορός: χωρεῖτέ νυν. οἶμαι δέ σοι ταῦτα μεταμελήσειν.
(1115x) == Epirrhema ==
(1115)  Χορός: τοὺς κριτὰς ἃ κερδανοῦσιν, ἤν τι τόνδε τὸν χορὸν
(1116)  Χορός: ὠφελῶσʼ ἐκ τῶν δικαίων, βουλόμεσθʼ ἡμεῖς φράσαι.
(1117)  Χορός: πρῶτα μὲν γάρ, ἢν νεᾶν βούλησθʼ ἐν ὥρᾳ τοὺς ἀγρούς,
(1118)  Χορός: ὕσομεν πρώτοισιν ὑμῖν, τοῖσι δʼ ἄλλοις ὕστερον.
(1119)  Χορός: εἶτα τὸν καρπὸν τεκούσας ἀμπέλους φυλάξομεν,
(1120)  Χορός: ὥστε μήτʼ αὐχμὸν πιέζειν μήτʼ ἄγαν ἐπομβρίαν.
(1121)  Χορός: ἢν δʼ ἀτιμάσῃ τις ἡμᾶς θνητὸς ὢν οὔσας θεάς,
(1122)  Χορός: προσεχέτω τὸν νοῦν, πρὸς ἡμῶν οἷα πείσεται κακά,
(1123)  Χορός: λαμβάνων οὔτʼ οἶνον οὔτʼ ἄλλʼ οὐδὲν ἐκ τοῦ χωρίου.
(1124)  Χορός: ἡνίκʼ ἂν γὰρ αἵ τʼ ἐλαῖαι βλαστάνωσʼ αἵ τʼ ἄμπελοι,
(1125)  Χορός: ἀποκεκόψονται· τοιαύταις σφενδόναις παιήσομεν.
(1126)  Χορός: ἢν δὲ πλινθεύοντʼ ἴδωμεν, ὕσομεν καὶ τοῦ τέγους
(1127)  Χορός: τὸν κέραμον αὐτοῦ χαλάζαις στρογγύλαις συντρίψομεν.
(1128)  Χορός: κἂν γαμῇ ποτʼ αὐτὸς ἢ τῶν ξυγγενῶν ἢ τῶν φίλων,
(1129)  Χορός: ὕσομεν τὴν νύκτα πᾶσαν· ὥστʼ ἴσως βουλήσεται
(1130)  Χορός: κἂν ἐν Αἰγύπτῳ τυχεῖν ὢν μᾶλλον ἢ κρῖναι κακῶς.
(1131x) === Lyrische Szene ===
(1131)  Στρεψιάδης: πέμπτη, τετράς, τρίτη, μετὰ ταύτην δευτέρα,
(1132)  Στρεψιάδης: εἶθʼ ἣν ἐγὼ μάλιστα πασῶν ἡμερῶν
(1133)  Στρεψιάδης: δέδοικα καὶ πέφρικα καὶ βδελύττομαι,
(1134)  Στρεψιάδης: εὐθὺς μετὰ ταύτην ἔσθʼ ἕνη τε καὶ νέα.
(1135)  Στρεψιάδης: πᾶς γάρ τις ὀμνὺς οἷς ὀφείλων τυγχάνω,
(1136)  Στρεψιάδης: θείς μοι πρυτανεῖʼ ἀπολεῖν μέ φησι κἀξολεῖν,
(1137)  Στρεψιάδης: κἀμοῦ μέτριά τε καὶ δίκαιʼ αἰτουμένου,
(1138)  Στρεψιάδης: ὦ δαιμόνιε τὸ μέν τι νυνὶ μὴ λάβῃς,
(1139)  Στρεψιάδης: τὸ δʼ ἀναβαλοῦ μοι, τὸ δʼ ἄφες, οὔ φασίν ποτε
(1140)  Στρεψιάδης: οὕτως ἀπολήψεσθʼ, ἀλλὰ λοιδοροῦσί με
(1141)  Στρεψιάδης: ὡς ἄδικός εἰμι, καὶ δικάσεσθαί φασί μοι.
(1142)  Στρεψιάδης: νῦν οὖν δικαζέσθων· ὀλίγον γάρ μοι μέλει,
(1143)  Στρεψιάδης: εἴπερ μεμάθηκεν εὖ λέγειν Φειδιππίδης.
(1144)  Στρεψιάδης: τάχα δʼ εἴσομαι κόψας τὸ φροντιστήριον.
(1145)  Στρεψιάδης: παῖ, ἠμί, παῖ παῖ.
(1145b)  Σωκράτης: Στρεψιάδην ἀσπάζομαι.
(1146)  Στρεψιάδης: κἄγωγέ σʼ· ἀλλὰ τουτονὶ πρῶτον λαβέ·
(1147)  Στρεψιάδης: χρὴ γὰρ ἐπιθαυμάζειν τι τὸν διδάσκαλον.
(1148)  Στρεψιάδης: καί μοι τὸν υἱὸν εἰ μεμάθηκε τὸν λόγον
(1149)  Στρεψιάδης: ἐκεῖνον εἴφʼ ὃν ἀρτίως εἰσήγαγες.
(1150)  Σωκράτης: μεμάθηκεν.
(1150b)  Στρεψιάδης: εὖ γʼ ὦ παμβασίλειʼ Ἀπαιόλη.
(1151)  Σωκράτης: ὥστʼ ἀποφύγοις ἂν ἥντινʼ ἂν βούλῃ δίκην.
(1152)  Στρεψιάδης: κεἰ μάρτυρες παρῆσαν, ὅτʼ ἐδανειζόμην;
(1153)  Σωκράτης: πολλῷ γε μᾶλλον, κἂν παρῶσι χίλιοι.
(1154x) == Lyrik ==
(1154)  Στρεψιάδης: βοάσομαί τἄρα τὰν ὑπέρτονον
(1155)  Στρεψιάδης: βοάν. ἰὼ κλάετʼ ὦ ʼβολοστάται
(1156)  Στρεψιάδης: αὐτοί τε καὶ τἀρχαῖα καὶ τόκοι τόκων·
(1157)  Στρεψιάδης: οὐδὲν γὰρ ἄν με φλαῦρον ἐργάσαισθʼ ἔτι,
(1158)  Στρεψιάδης: οἷος ἐμοὶ τρέφεται
(1159)  Στρεψιάδης: τοῖσδʼ ἐνὶ δώμασι παῖς,
(1160)  Στρεψιάδης: ἀμφήκει γλώττῃ λάμπων,
(1161)  Στρεψιάδης: πρόβολος ἐμός, σωτὴρ δόμοις, ἐχθροῖς βλάβη,
(1162)  Στρεψιάδης: λυσανίας πατρῴων μεγάλων κακῶν·
(1163)  Στρεψιάδης: ὃν κάλεσον τρέχων ἔνδοθεν ὡς ἐμέ.
(1165)  Σωκράτης: ὦ τέκνον ὦ παῖ ἔξελθʼ οἴκων,
(1166)  Σωκράτης: ἄιε σοῦ πατρός.
(1167)  Σωκράτης: ὅδʼ ἐκεῖνος ἀνήρ.
(1168)  Στρεψιάδης: ὦ φίλος ὦ φίλος.
(1169)  Σωκράτης: ἄπιθι συλλαβών.
(1170)  Στρεψιάδης: ἰὼ ἰὼ τέκνον, ἰὼ ἰοῦ ἰοῦ.
(1171)  Στρεψιάδης: ὡς ἥδομαί σου πρῶτα τὴν χρόαν ἰδών.
(1172)  Στρεψιάδης: νῦν μέν γʼ ἰδεῖν εἶ πρῶτον ἐξαρνητικὸς
(1173)  Στρεψιάδης: κἀντιλογικός, καὶ τοῦτο τοὐπιχώριον
(1174)  Στρεψιάδης: ἀτεχνῶς ἐπανθεῖ, τὸ τί λέγεις σύ; καὶ δοκεῖν
(1175)  Στρεψιάδης: ἀδικοῦντʼ ἀδικεῖσθαι καὶ κακουργοῦντʼ οἶδʼ ὅτι·
(1176)  Στρεψιάδης: ἐπὶ τοῦ προσώπου τʼ ἐστὶν Ἀττικὸν βλέπος.
(1177)  Στρεψιάδης: νῦν οὖν ὅπως σώσεις μʼ, ἐπεὶ κἀπώλεσας.
(1178x) == Iamben ==
(1178)  Φειδιππίδης: φοβεῖ δὲ δὴ τί;
(1178b)  Στρεψιάδης: τὴν ἕνην τε καὶ νέαν.
(1179)  Φειδιππίδης: ἕνη γάρ ἐστι καὶ νέα τις ἡμέρα;
(1180)  Στρεψιάδης: εἰς ἥν γε θήσειν τὰ πρυτανεῖά φασί μοι.
(1181)  Φειδιππίδης: ἀπολοῦσʼ ἄρʼ αὔθʼ οἱ θέντες· οὐ γὰρ ἔσθʼ ὅπως
(1182)  Φειδιππίδης: μίʼ ἡμέρα γένοιτʼ ἂν ἡμέρα δύο.
(1183)  Στρεψιάδης: οὐκ ἂν γένοιτο;
(1183b)  Φειδιππίδης: πῶς γάρ; εἰ μή πέρ γʼ ἅμα
(1184)  Φειδιππίδης: αὑτὴ γένοιτʼ ἂν γραῦς τε καὶ νέα γυνή.
(1185)  Στρεψιάδης: καὶ μὴν νενόμισταί γʼ.
(1185b)  Φειδιππίδης: οὐ γάρ, οἶμαι, τὸν νόμον
(1186)  Φειδιππίδης: ἴσασιν ὀρθῶς ὅ τι νοεῖ.
(1186b)  Στρεψιάδης: νοεῖ δὲ τί;
(1187)  Φειδιππίδης: ὁ Σόλων ὁ παλαιὸς ἦν φιλόδημος τὴν φύσιν.
(1188)  Στρεψιάδης: τουτὶ μὲν οὐδέν πω πρὸς ἕνην τε καὶ νέαν.
(1189)  Φειδιππίδης: ἐκεῖνος οὖν τὴν κλῆσιν ἐς δύʼ ἡμέρας
(1190)  Φειδιππίδης: ἔθηκεν, ἔς γε τὴν ἕνην τε καὶ νέαν,
(1191)  Φειδιππίδης: ἵνʼ αἱ θέσεις γίγνοιντο τῇ νουμηνίᾳ.
(1192)  Στρεψιάδης: ἵνα δὴ τί τὴν ἕνην προσέθηχʼ;
(1192b)  Φειδιππίδης: ἵνʼ ὦ μέλε
(1193)  Φειδιππίδης: παρόντες οἱ φεύγοντες ἡμέρᾳ μιᾷ
(1194)  Φειδιππίδης: πρότερον ἀπαλλάττοινθʼ ἑκόντες, εἰ δὲ μή,
(1195)  Φειδιππίδης: ἕωθεν ὑπανιῷντο τῇ νουμηνία.
(1196)  Στρεψιάδης: πῶς οὐ δέχονται δῆτα τῇ νουμηνίᾳ
(1197)  Στρεψιάδης: ἁρχαὶ τὰ πρυτανεῖʼ, ἀλλʼ ἕνῃ τε καὶ νέᾳ;
(1198)  Φειδιππίδης: ὅπερ οἱ προτένθαι γὰρ δοκοῦσί μοι ποιεῖν·
(1199)  Φειδιππίδης: ὅπως τάχιστα τὰ πρυτανεῖʼ ὑφελοίατο,
(1200)  Φειδιππίδης: διὰ τοῦτο προὐτένθευσαν ἡμέρᾳ μιᾷ.
(1201)  Στρεψιάδης: εὖ γʼ· ὦ κακοδαίμονες, τί κάθησθʼ ἀβέλτεροι,
(1202)  Στρεψιάδης: ἡμέτερα κέρδη τῶν σοφῶν ὄντες, λίθοι,
(1203)  Στρεψιάδης: ἀριθμός, πρόβατʼ ἄλλως, ἀμφορῆς νενησμένοι;
(1204)  Στρεψιάδης: ὥστʼ εἰς ἐμαυτὸν καὶ τὸν υἱὸν τουτονὶ
(1205)  Στρεψιάδης: ἐπʼ εὐτυχίαισιν ᾀστέον μοὐγκώμιον.
(1206x) === Monodie ===
(1206)  Στρεψιάδης: μάκαρ ὦ Στρεψίαδες,
(1207)  Στρεψιάδης: αὐτός τʼ ἔφυς ὡς σοφὸς
(1208)  Στρεψιάδης: χοἶον τὸν υἱὸν τρέφεις,
(1209)  Στρεψιάδης: φήσουσι δή μʼ οἱ φίλοι
(1210)  Στρεψιάδης: χοἰ δημόται
(1212)  Στρεψιάδης: ζηλοῦντες ἡνίκʼ ἂν σὺ νικᾷς λέγων τὰς δίκας.
(1213)  Στρεψιάδης: ἀλλʼ εἰσάγων σε βούλομαι πρῶτον ἑστιᾶσαι.
(1214x) == Iamben ==
(1214)  Πασίας: εἶτʼ ἄνδρα τῶν αὑτοῦ τι χρὴ προϊέναι;
(1215)  Πασίας: οὐδέποτέ γʼ, ἀλλὰ κρεῖττον εὐθὺς ἦν τότε
(1216)  Πασίας: ἀπερυθριᾶσαι μᾶλλον ἢ σχεῖν πράγματα,
(1217)  Πασίας: ὅτε τῶν ἐμαυτοῦ γʼ ἕνεκα νυνὶ χρημάτων
(1218)  Πασίας: ἕλκω σε κλητεύσοντα, καὶ γενήσομαι
(1219)  Πασίας: ἐχθρὸς ἔτι πρὸς τούτοισιν ἀνδρὶ δημότῃ.
(1220)  Πασίας: ἀτὰρ οὐδέποτέ γε τὴν πατρίδα καταισχυνῶ
(1221)  Πασίας: ζῶν, ἀλλὰ καλοῦμαι Στρεψιάδην —
(1221b)  Στρεψιάδης: τίς οὑτοσί;
(1222)  Πασίας: ἐς τὴν ἕνην τε καὶ νέαν.
(1222b)  Στρεψιάδης: μαρτύρομαι,
(1223)  Στρεψιάδης: ὅτι ἐς δύʼ εἶπεν ἡμέρας. τοῦ χρήματος;
(1224)  Πασίας: τῶν δώδεκα μνῶν, ἃς ἔλαβες ὠνούμενος
(1225)  Πασίας: τὸν ψαρὸν ἵππον.
(1225b)  Στρεψιάδης: ἵππον; οὐκ ἀκούετε;
(1226)  Στρεψιάδης: ὃν πάντες ὑμεῖς ἴστε μισοῦνθʼ ἱππικήν.
(1227)  Πασίας: καὶ νὴ Δίʼ ἀποδώσειν γʼ ἐπώμνυς τοὺς θεούς.
(1228)  Στρεψιάδης: μὰ τὸν Δίʼ οὐ γάρ πω τότʼ ἐξηπίστατο
(1229)  Στρεψιάδης: Φειδιππίδης μοι τὸν ἀκατάβλητον λόγον.
(1230)  Πασίας: νῦν δὲ διὰ τοῦτʼ ἔξαρνος εἶναι διανοεῖ;
(1231)  Στρεψιάδης: τί γὰρ ἄλλʼ ἂν ἀπολαύσαιμι τοῦ μαθήματος;
(1232)  Πασίας: καὶ ταῦτʼ ἐθελήσεις ἀπομόσαι μοι τοὺς θεοὺς
(1233)  Πασίας: ἵνʼ ἂν κελεύσω ʼγώ σε;
(1233b)  Στρεψιάδης: τοὺς ποίους θεούς;
(1234)  Πασίας: τὸν Δία, τὸν Ἑρμῆν, τὸν Ποσειδῶ.
(1234b)  Στρεψιάδης: νὴ Δία
(1235)  Στρεψιάδης: κἂν προσκαταθείην γʼ ὥστʼ ὀμόσαι τριώβολον.
(1236)  Πασίας: ἀπόλοιο τοίνυν ἕνεκʼ ἀναιδείας ἔτι.
(1237)  Στρεψιάδης: ἁλσὶν διασμηχθεὶς ὄναιτʼ ἂν οὑτοσί.
(1238)  Πασίας: οἴμʼ ὡς καταγελᾷς.
(1238b)  Στρεψιάδης: ἓξ χοᾶς χωρήσεται.
(1239)  Πασίας: οὔ τοι μὰ τὸν Δία τὸν μέγαν καὶ τοὺς θεοὺς
(1240)  Πασίας: ἐμοῦ καταπροίξει.
(1240b)  Στρεψιάδης: θαυμασίως ἥσθην θεοῖς,
(1241)  Στρεψιάδης: καὶ Ζεὺς γέλοιος ὀμνύμενος τοῖς εἰδόσιν.
(1242)  Πασίας: ἦ μὴν σὺ τούτων τῷ χρόνῳ δώσεις δίκην.
(1243)  Πασίας: ἀλλʼ εἴτʼ ἀποδώσεις μοι τὰ χρήματʼ εἴτε μή,
(1244)  Πασίας: ἀπόπεμψον ἀποκρινάμενος.
(1244b)  Στρεψιάδης: ἔχε νυν ἥσυχος.
(1245)  Στρεψιάδης: ἐγὼ γὰρ αὐτίκʼ ἀποκρινοῦμαί σοι σαφῶς.
(1246)  Πασίας: τί σοι δοκεῖ δράσειν;
(1246b)  Μάρτυς: ἀποδώσειν μοι δοκεῖ.
(1247)  Στρεψιάδης: ποῦ ʼσθʼ οὗτος ἁπαιτῶν με τἀργύριον; λέγε
(1248)  Στρεψιάδης: τουτὶ τί ἔστι;
(1248b)  Πασίας: τοῦθʼ ὅ τι ἐστί; κάρδοπος.
(1249)  Στρεψιάδης: ἔπειτʼ ἀπαιτεῖς τἀργύριον τοιοῦτος ὤν;
(1250)  Στρεψιάδης: οὐκ ἂν ἀποδοίην οὐδʼ ἂν ὀβολὸν οὐδενί,
(1251)  Στρεψιάδης: ὅστις καλέσειε κάρδοπον τὴν καρδόπην.
(1252)  Πασίας: οὐκ ἄρʼ ἀποδώσεις;
(1252b)  Στρεψιάδης: οὐχ ὅσον γέ μʼ εἰδέναι.
(1253)  Στρεψιάδης: οὔκουν ἀνύσας τι θᾶττον ἀπολιταργιεῖς
(1254)  Στρεψιάδης: ἀπὸ τῆς θύρας;
(1254b)  Πασίας: ἄπειμι, καὶ τοῦτʼ ἴσθʼ ὅτι
(1255)  Πασίας: θήσω πρυτανεῖʼ ἢ μηκέτι ζῴην ἐγώ.
(1256)  Στρεψιάδης: καὶ προσαπολεῖς ἄρʼ αὐτὰ πρὸς ταῖς δώδεκα.
(1257)  Στρεψιάδης: καίτοι σε τοῦτό γʼ οὐχὶ βούλομαι παθεῖν,
(1258)  Στρεψιάδης: ὁτιὴ ʼκάλεσας εὐηθικῶς τὴν κάρδοπον.
(1259)  Αμυνίας: ἰώ μοί μοι.
(1260)  Στρεψιάδης: ἔα.
(1260a)  Στρεψιάδης: τίς οὑτοσί ποτʼ ἔσθʼ ὁ θρηνῶν; οὔτι που
(1261)  Στρεψιάδης: τῶν Καρκίνου τις δαιμόνων ἐφθέγξατο;
(1262)  Αμυνίας: τί δʼ ὅστις εἰμὶ τοῦτο βούλεσθʼ εἰδέναι;
(1263)  Αμυνίας: ἀνὴρ κακοδαίμων.
(1263b)  Στρεψιάδης: κατὰ σεαυτόν νυν τρέπου.
(1264)  Αμυνίας: ὦ σκληρὲ δαῖμον, ὦ τύχαι θραυσάντυγες
(1265)  Αμυνίας: ἵππων ἐμῶν, ὦ Παλλὰς ὥς μʼ ἀπώλεσας.
(1266)  Στρεψιάδης: τί δαί σε Τληπόλεμός ποτʼ εἴργασται κακόν;
(1267)  Αμυνίας: μὴ σκῶπτέ μʼ ὦ τᾶν, ἀλλά μοι τὰ χρήματα
(1268)  Αμυνίας: τὸν υἱὸν ἀποδοῦναι κέλευσον ἅλαβεν,
(1269)  Αμυνίας: ἄλλως τε μέντοι καὶ κακῶς πεπραγότι.
(1270)  Στρεψιάδης: τὰ ποῖα ταῦτα χρήμαθʼ;
(1270b)  Αμυνίας: ἁδανείσατο.
(1271)  Στρεψιάδης: κακῶς ἄρʼ ὄντως εἶχες, ὥς γʼ ἐμοὶ δοκεῖς.
(1272)  Αμυνίας: ἵππους ἐλαύνων ἐξέπεσον νὴ τοὺς θεούς.
(1273)  Στρεψιάδης: τί δῆτα ληρεῖς ὥσπερ ἀπʼ ὄνου καταπεσών;
(1274)  Αμυνίας: ληρῶ, τὰ χρήματʼ ἀπολαβεῖν εἰ βούλομαι;
(1275)  Στρεψιάδης: οὐκ ἔσθʼ ὅπως σύ γʼ αὐτὸς ὑγιαίνεις.
(1275b)  Αμυνίας: τί δαί;
(1276)  Στρεψιάδης: τὸν ἐγκέφαλον ὥσπερ σεσεῖσθαί μοι δοκεῖς.
(1277)  Αμυνίας: σὺ δὲ νὴ τὸν Ἑρμῆν προσκεκλήσεσθαί γέ μοι,
(1278)  Αμυνίας: εἰ μὴ ʼποδώσεις τἀργύριον.
(1278b)  Στρεψιάδης: κάτειπέ νυν,
(1279)  Στρεψιάδης: πότερα νομίζεις καινὸν ἀεὶ τὸν Δία
(1280)  Στρεψιάδης: ὕειν ὕδωρ ἑκάστοτʼ, ἢ τὸν ἥλιον
(1281)  Στρεψιάδης: ἕλκειν κάτωθεν ταὐτὸ τοῦθʼ ὕδωρ πάλιν;
(1282)  Αμυνίας: οὐκ οἶδʼ ἔγωγʼ ὁπότερον, οὐδέ μοι μέλει.
(1283)  Στρεψιάδης: πῶς οὖν ἀπολαβεῖν τἀργύριον δίκαιος εἶ,
(1284)  Στρεψιάδης: εἰ μηδὲν οἶσθα τῶν μετεώρων πραγμάτων;
(1285)  Αμυνίας: ἀλλʼ εἰ σπανίζεις, τἀργυρίου μοι τὸν τόκον
(1286)  Αμυνίας: ἀπόδοτε·
(1286b)  Στρεψιάδης: τοῦτο δʼ ἔσθʼ ὁ τόκος τί θηρίον;
(1287)  Αμυνίας: τί δʼ ἄλλο γʼ ἢ κατὰ μῆνα καὶ καθʼ ἡμέραν
(1288)  Αμυνίας: πλέον πλέον τἀργύριον ἀεὶ γίγνεται
(1289)  Αμυνίας: ὑπορρέοντος τοῦ χρόνου;
(1289b)  Στρεψιάδης: καλῶς λέγεις.
(1290)  Στρεψιάδης: τί δῆτα; τὴν θάλατταν ἔσθʼ ὅτι πλείονα
(1291)  Στρεψιάδης: νυνὶ νομίζεις ἢ πρὸ τοῦ;
(1291b)  Αμυνίας: μὰ Δίʼ ἀλλʼ ἴσην.
(1292)  Αμυνίας: οὐ γὰρ δίκαιον πλείονʼ εἶναι.
(1292b)  Στρεψιάδης: κᾆτα πῶς
(1293)  Στρεψιάδης: αὕτη μὲν ὦ κακόδαιμον οὐδὲν γίγνεται
(1294)  Στρεψιάδης: ἐπιρρεόντων τῶν ποταμῶν πλείων, σὺ δὲ
(1295)  Στρεψιάδης: ζητεῖς ποιῆσαι τἀργύριον πλεῖον τὸ σόν;
(1296)  Στρεψιάδης: οὐκ ἀποδιώξει σαυτὸν ἀπὸ τῆς οἰκίας;
(1297)  Στρεψιάδης: φέρε μοι τὸ κέντρον.
(1297b)  Αμυνίας: ταῦτʼ ἐγὼ μαρτύρομαι.
(1298)  Στρεψιάδης: ὕπαγε. τί μέλλεις; οὐκ ἐλᾷς ὦ σαμφόρα;
(1299)  Αμυνίας: ταῦτʼ οὐχ ὕβρις δῆτʼ ἐστίν;
(1299b)  Στρεψιάδης: ᾄξεις; ἐπιαλῶ
(1300)  Στρεψιάδης: κεντῶν ὑπὸ τὸν πρωκτόν σε τὸν σειραφόρον.
(1301)  Στρεψιάδης: φεύγεις; ἔμελλόν σʼ ἆρα κινήσειν ἐγὼ
(1302)  Στρεψιάδης: αὐτοῖς τροχοῖς τοῖς σοῖσι καὶ ξυνωρίσιν.
(1303y) === Chor ===
(1303x) == Strophe ==
(1303)  Χορός: οἷον τὸ πραγμάτων ἐρᾶν φλαύρων· ὁ γὰρ
(1304)  Χορός: γέρων ὅδʼ ἐρασθεὶς
(1305)  Χορός: ἀποστερῆσαι βούλεται
(1306)  Χορός: τὰ χρήμαθʼ ἁδανείσατο·
(1307)  Χορός: κοὐκ ἔσθʼ ὅπως οὐ τήμερον
(1308)  Χορός: λήψεταί τι πρᾶγμʼ, ὃ τοῦτον
(1309)  Χορός: ποιήσει τὸν σοφιστὴν ἴσως,
(1310)  Χορός: ἀνθʼ ὧν πανουργεῖν ἤρξατʼ, ἐξαίφνης λαβεῖν κακόν τι.
(1311x) == Antistrophe ==
(1311)  Χορός: οἶμαι γὰρ αὐτὸν αὐτίχʼ εὑρήσειν ὅπερ
(1312)  Χορός: πάλαι ποτʼ †ἐπεζήτει†
(1313)  Χορός: εἶναι τὸν υἱὸν δεινόν οἱ
(1314)  Χορός: γνώμας ἐναντίας λέγειν
(1315)  Χορός: τοῖσιν δικαίοις, ὥστε νικᾶν
(1316)  Χορός: ἅπαντας οἷσπερ ἂν
(1317)  Χορός: ξυγγένηται, κἂν λέγῃ παμπόνηρʼ.
(1320)  Χορός: ἴσως δʼ ἴσως βουλήσεται κἄφωνον αὐτὸν εἶναι.
(1321x) === Episode ===
(1321)  Στρεψιάδης: ἰοὺ ἰού.
(1322)  Στρεψιάδης: ὦ γείτονες καὶ ξυγγενεῖς καὶ δημόται,
(1323)  Στρεψιάδης: ἀμυνάθετέ μοι τυπτομένῳ πάσῃ τέχνῃ.
(1324)  Στρεψιάδης: οἴμοι κακοδαίμων τῆς κεφαλῆς καὶ τῆς γνάθου.
(1325)  Στρεψιάδης: ὦ μιαρὲ τύπτεις τὸν πατέρα;
(1325b)  Φειδιππίδης: φήμʼ ὦ πάτερ.
(1326)  Στρεψιάδης: ὁρᾶθʼ ὁμολογοῦνθʼ ὅτι με τύπτει.
(1326b)  Φειδιππίδης: καὶ μάλα.
(1327)  Στρεψιάδης: ὦ μιαρὲ καὶ πατραλοῖα καὶ τοιχωρύχε.
(1328)  Φειδιππίδης: αὖθίς με ταὐτὰ ταῦτα καὶ πλείω λέγε.
(1329)  Φειδιππίδης: ἆρʼ οἶσθʼ ὅτι χαίρω πόλλʼ ἀκούων καὶ κακά;
(1330)  Στρεψιάδης: ὦ λακκόπρωκτε.
(1330b)  Φειδιππίδης: πάττε πολλοῖς τοῖς ῥόδοις.
(1331)  Στρεψιάδης: τὸν πατέρα τύπτεις;
(1331b)  Φειδιππίδης: κἀποφανῶ γε νὴ Δία
(1332)  Φειδιππίδης: ὡς ἐν δίκῃ σʼ ἔτυπτον.
(1332b)  Στρεψιάδης: ὦ μιαρώτατε,
(1333)  Στρεψιάδης: καὶ πῶς γένοιτʼ ἂν πατέρα τύπτειν ἐν δίκῃ;
(1334)  Φειδιππίδης: ἔγωγʼ ἀποδείξω καί σε νικήσω λέγων.
(1335)  Στρεψιάδης: τουτὶ σὺ νικήσεις;
(1335b)  Φειδιππίδης: πολύ γε καὶ ῥᾳδίως.
(1336)  Φειδιππίδης: ἑλοῦ δʼ ὁπότερον τοῖν λόγοιν βούλει λέγειν.
(1337)  Στρεψιάδης: ποίοιν λόγοιν;
(1337b)  Φειδιππίδης: τὸν κρείττονʼ ἢ τὸν ἥττονα.
(1338)  Στρεψιάδης: ἐδιδαξάμην μέντοι σε νὴ Δίʼ ὦ μέλε
(1339)  Στρεψιάδης: τοῖσιν δικαίοις ἀντιλέγειν, εἰ ταῦτά γε
(1340)  Στρεψιάδης: μέλλεις ἀναπείσειν, ὡς δίκαιον καὶ καλὸν
(1341)  Στρεψιάδης: τὸν πατέρα τύπτεσθʼ ἐστὶν ὑπὸ τῶν υἱέων.
(1342)  Φειδιππίδης: ἀλλʼ οἴομαι μέντοι σʼ ἀναπείσειν, ὥστε γε
(1343)  Φειδιππίδης: οὐδʼ αὐτὸς ἀκροασάμενος οὐδὲν ἀντερεῖς.
(1344)  Στρεψιάδης: καὶ μὴν ὅ τι καὶ λέξεις ἀκοῦσαι βούλομαι.
(1345y) === Agon ===
(1345x) == Strophe ==
(1345)  Χορός: σὸν ἔργον ὦ πρεσβῦτα φροντίζειν ὅπῃ
(1346)  Χορός: τὸν ἄνδρα κρατήσεις,
(1347)  Χορός: ὡς οὗτος, εἰ μή τῳ ʼπεποίθειν, οὐκ ἂν ἦν
(1348)  Χορός: οὕτως ἀκόλαστος.
(1349)  Χορός: ἀλλʼ ἔσθʼ ὅτῳ θρασύνεται· δῆλόν γε τἀνθρώπου
(1350)  Χορός: ʼσʼτὶ τὸ λῆμα.
(1351x) == Katakeleusmos ==
(1351)  Χορός: ἀλλʼ ἐξ ὅτου τὸ πρῶτον ἤρξαθʼ ἡ μάχη γενέσθαι,
(1352)  Χορός: ἤδη λέγειν χρὴ πρὸς χορόν· πάντως δὲ τοῦτο δράσεις.
(1353x) == Epirrhema ==
(1353)  Στρεψιάδης: καὶ μὴν ὅθεν γε πρῶτον ἠρξάμεσθα λοιδορεῖσθαι
(1354)  Στρεψιάδης: ἐγὼ φράσω· ʼπειδὴ γὰρ εἱστιώμεθʼ, ὥσπερ ἴστε,
(1355)  Στρεψιάδης: πρῶτον μὲν αὐτὸν τὴν λύραν λαβόντʼ ἐγὼ ʼκέλευσα
(1356)  Στρεψιάδης: ᾆσαι Σιμωνίδου μέλος, τὸν Κριὸν ὡς ἐπέχθη.
(1357)  Στρεψιάδης: ὁ δʼ εὐθέως ἀρχαῖον εἶνʼ ἔφασκε τὸ κιθαρίζειν
(1358)  Στρεψιάδης: ᾄδειν τε πίνονθʼ ὡσπερεὶ κάχρυς γυναῖκʼ ἀλοῦσαν.
(1359)  Φειδιππίδης: οὐ γὰρ τότʼ εὐθὺς χρῆν σʼ ἄρα τύπτεσθαί τε καὶ πατεῖσθαι,
(1360)  Φειδιππίδης: ᾄδειν κελεύονθʼ ὡσπερεὶ τέττιγας ἑστιῶντα;
(1361)  Στρεψιάδης: τοιαῦτα μέντοι καὶ τότʼ ἔλεγεν ἔνδον οἷάπερ νῦν,
(1362)  Στρεψιάδης: καὶ τὸν Σιμωνίδην ἔφασκʼ εἶναι κακὸν ποιητήν.
(1363)  Στρεψιάδης: κἀγὼ μόλις μὲν ἀλλʼ ὅμως ἠνεσχόμην τὸ πρῶτον·
(1364)  Στρεψιάδης: ἔπειτα δʼ ἐκέλευσʼ αὐτὸν ἀλλὰ μυρρίνην λαβόντα
(1365)  Στρεψιάδης: τῶν Αἰσχύλου λέξαι τί μοι· κᾆθʼ οὗτος εὐθὺς εἶπεν·
(1366)  Στρεψιάδης: ἐγὼ γὰρ Αἰσχύλον νομίζω πρῶτον ἐν ποιηταῖς,
(1367)  Στρεψιάδης: ψόφου πλέων ἀξύστατον στόμφακα κρημνοποιόν;
(1368)  Στρεψιάδης: κἀνταῦθα πῶς οἴεσθέ μου τὴν καρδίαν ὀρεχθεῖν;
(1369)  Στρεψιάδης: ὅμως δὲ τὸν θυμὸν δακὼν ἔφην, σὺ δʼ ἀλλὰ τούτων
(1370)  Στρεψιάδης: λέξον τι τῶν νεωτέρων, ἅττʼ ἐστὶ τὰ σοφὰ ταῦτα.
(1371)  Στρεψιάδης: ὁ δʼ εὐθὺς ᾖσʼ Εὐριπίδου ῥῆσίν τινʼ, ὡς ἐκίνει
(1372)  Στρεψιάδης: ἀδελφὸς ὦλεξίκακε τὴν ὁμομητρίαν ἀδελφήν.
(1373)  Στρεψιάδης: κἀγὼ οὐκέτʼ ἐξηνεσχόμην, ἀλλʼ εὐθέως ἀράττω
(1374)  Στρεψιάδης: πολλοῖς κακοῖς καἰσχροῖσι· κᾆτʼ ἐντεῦθεν, οἷον εἰκός,
(1375)  Στρεψιάδης: ἔπος πρὸς ἔπος ἠρειδόμεσθʼ· εἶθʼ οὗτος ἐπαναπηδᾶ,
(1376)  Στρεψιάδης: κἄπειτʼ ἔφλα με κἀσπόδει κἄπνιγε κἀπέθλιβεν.
(1377)  Φειδιππίδης: οὔκουν δικαίως, ὅστις οὐκ Εὐριπίδην ἐπαινεῖς
(1378)  Φειδιππίδης: σοφώτατον;
(1379)  Στρεψιάδης: σοφώτατόν γʼ ἐκεῖνον·ὦ — τί σʼ εἴπω;
(1379b)  Στρεψιάδης: ἀλλʼ αὖθις αὖ τυπτήσομαι.
(1379c)  Φειδιππίδης: νὴ τὸν Δίʼ ἐν δίκῃ γʼ ἄν.
(1380)  Στρεψιάδης: καὶ πῶς δικαίως; ὅστις ὦ ʼναίσχυντέ σʼ ἐξέθρεψα,
(1381)  Στρεψιάδης: αἰσθανόμενός σου πάντα τραυλίζοντος, ὅ τι νοοίης.
(1382)  Στρεψιάδης: εἰ μέν γε βρῦν εἴποις, ἐγὼ γνοὺς ἂν πιεῖν ἐπέσχον·
(1383)  Στρεψιάδης: μαμμᾶν δʼ ἂν αἰτήσαντος ἧκόν σοι φέρων ἂν ἄρτον·
(1384)  Στρεψιάδης: κακκᾶν δʼ ἂν οὐκ ἔφθης φράσας, κἀγὼ λαβὼν θύραζε
(1385)  Στρεψιάδης: ἐξέφερον ἂν καὶ προὐσχόμην σε· σὺ δʼ ἐμὲ νῦν ἀπάγχων
(1386x) === Pnigos ===
(1386)  Στρεψιάδης: βοῶντα καὶ κεκραγόθʼ ὅτι
(1387)  Στρεψιάδης: χεζητιῴην, οὐκ ἔτλης
(1388)  Στρεψιάδης: ἔξω ʼξενεγκεῖν ὦ μιαρὲ
(1389)  Στρεψιάδης: θύραζέ μʼ, ἀλλὰ πνιγόμενος
(1390)  Στρεψιάδης: αὐτοῦ ʼποίησα κακκᾶν.
(1391x) == Antistrophe ==
(1391)  Χορός: οἶμαί γε τῶν νεωτέρων τὰς καρδίας
(1392)  Χορός: πηδᾶν ὅ τι λέξει.
(1393)  Χορός: εἰ γὰρ τοιαῦτά γʼ οὗτος ἐξειργασμένος
(1394)  Χορός: λαλῶν ἀναπείσει,
(1395)  Χορός: τὸ δέρμα τῶν γεραιτέρων λάβοιμεν ἂν
(1396)  Χορός: ἀλλʼ οὐδʼ ἐρεβίνθου.
(1397x) == Antikatakeleusmos ==
(1397)  Χορός: σὸν ἔργον ὦ καινῶν ἐπῶν κινητὰ καὶ μοχλευτὰ
(1398)  Χορός: πειθώ τινα ζητεῖν, ὅπως δόξεις λέγειν δίκαια.
(1399x) == Antepirrhema ==
(1399)  Φειδιππίδης: ὡς ἡδὺ καινοῖς πράγμασιν καὶ δεξιοῖς ὁμιλεῖν,
(1400)  Φειδιππίδης: καὶ τῶν καθεστώτων νόμων ὑπερφρονεῖν δύνασθαι.
(1401)  Φειδιππίδης: ἐγὼ γὰρ ὅτε μὲν ἱππικῇ τὸν νοῦν μόνῃ προσεῖχον,
(1402)  Φειδιππίδης: οὐδʼ ἂν τρίʼ εἰπεῖν ῥήμαθʼ οἷός τʼ ἦν πρὶν ἐξαμαρτεῖν·
(1403)  Φειδιππίδης: νυνὶ δʼ ἐπειδή μʼ οὑτοσὶ τούτων ἔπαυσεν αὐτός,
(1404)  Φειδιππίδης: γνώμαις δὲ λεπταῖς καὶ λόγοις ξύνειμι καὶ μερίμναις,
(1405)  Φειδιππίδης: οἶμαι διδάξειν ὡς δίκαιον τὸν πατέρα κολάζειν.
(1406)  Στρεψιάδης: ἵππευε τοίνυν νὴ Δίʼ, ὡς ἔμοιγε κρεῖττόν ἐστιν
(1407)  Στρεψιάδης: ἵππων τρέφειν τέθριππον ἢ τυπτόμενον ἐπιτριβῆναι.
(1408)  Φειδιππίδης: ἐκεῖσε δʼ ὅθεν ἀπέσχισάς με τοῦ λόγου μέτειμι,
(1409)  Φειδιππίδης: καὶ πρῶτʼ ἐρήσομαί σε τουτί· παῖδά μʼ ὄντʼ ἔτυπτες;
(1410)  Στρεψιάδης: ἔγωγέ σʼ εὐνοῶν τε καὶ κηδόμενος.
(1410b)  Φειδιππίδης: εἰπὲ δή μοι,
(1411)  Φειδιππίδης: οὐ κἀμέ σοι δίκαιόν ἐστιν εὐνοεῖν ὁμοίως
(1412)  Φειδιππίδης: τύπτειν τʼ, ἐπειδήπερ γε τοῦτʼ ἐστʼ εὐνοεῖν τὸ τύπτειν;
(1413)  Φειδιππίδης: πῶς γὰρ τὸ μὲν σὸν σῶμα χρὴ πληγῶν ἀθῷον εἶναι,
(1414)  Φειδιππίδης: τοὐμὸν δὲ μή; καὶ μὴν ἔφυν ἐλεύθερός γε κἀγώ.
(1415)  Φειδιππίδης: κλάουσι παῖδες, πατέρα δʼ οὐ κλάειν δοκεῖς;
(1416)  Φειδιππίδης: φήσεις νομίζεσθαι σὺ παιδὸς τοῦτο τοὔργον εἶναι·
(1417)  Φειδιππίδης: ἐγὼ δέ γʼ ἀντείποιμʼ ἂν ὡς δὶς παῖδες οἱ γέροντες·
(1418)  Φειδιππίδης: εἰκὸς δὲ μᾶλλον τοὺς γέροντας ἢ νέους τι κλάειν,
(1419)  Φειδιππίδης: ὅσῳπερ ἐξαμαρτάνειν ἧττον δίκαιον αὐτούς.
(1420)  Στρεψιάδης: ἀλλʼ οὐδαμοῦ νομίζεται τὸν πατέρα τοῦτο πάσχειν.
(1421)  Φειδιππίδης: οὔκουν ἀνὴρ ὁ τὸν νόμον θεὶς τοῦτον ἦν τὸ πρῶτον
(1422)  Φειδιππίδης: ὥσπερ σὺ κἀγώ, καὶ λέγων ἔπειθε τοὺς παλαιούς;
(1423)  Φειδιππίδης: ἧττόν τι δῆτʼ ἔξεστι κἀμοὶ καινὸν αὖ τὸ λοιπὸν
(1424)  Φειδιππίδης: θεῖναι νόμον τοῖς υἱέσιν, τοὺς πατέρας ἀντιτύπτειν;
(1425)  Φειδιππίδης: ὅσας δὲ πληγὰς εἴχομεν πρὶν τὸν νόμον τεθῆναι,
(1426)  Φειδιππίδης: ἀφίεμεν, καὶ δίδομεν αὐτοῖς προῖκα συγκεκόφθαι.
(1427)  Φειδιππίδης: σκέψαι δὲ τοὺς ἀλεκτρυόνας καὶ τἄλλα τὰ βοτὰ ταυτί,
(1428)  Φειδιππίδης: ὡς τοὺς πατέρας ἀμύνεται· καίτοι τί διαφέρουσιν
(1429)  Φειδιππίδης: ἡμῶν ἐκεῖνοι, πλήν γʼ ὅτι ψηφίσματʼ οὐ γράφουσιν;
(1430)  Στρεψιάδης: τί δῆτʼ, ἐπειδὴ τοὺς ἀλεκτρυόνας ἅπαντα μιμεῖ,
(1431)  Στρεψιάδης: οὐκ ἐσθίεις καὶ τὴν κόπρον κἀπὶ ξύλου καθεύδεις;
(1432)  Φειδιππίδης: οὐ ταὐτὸν ὦ τᾶν ἐστίν, οὐδʼ ἂν Σωκράτει δοκοίη.
(1433)  Στρεψιάδης: πρὸς ταῦτα μὴ τύπτʼ· εἰ δὲ μή, σαυτόν ποτʼ αἰτιάσει.
(1434)  Φειδιππίδης: καὶ πῶς;
(1434b)  Στρεψιάδης: ἐπεὶ σὲ μὲν δίκαιός εἰμʼ ἐγὼ κολάζειν,
(1435)  Στρεψιάδης: σὺ δʼ, ἢν γένηταί σοι, τὸν υἱόν.
(1435b)  Φειδιππίδης: ἢν δὲ μὴ γένηται,
(1436)  Φειδιππίδης: μάτην ἐμοὶ κεκλαύσεται, σὺ δʼ ἐγχανὼν τεθνήξεις.
(1437)  Στρεψιάδης: ἐμοὶ μὲν ὦνδρες ἥλικες δοκεῖ λέγειν δίκαια·
(1438)  Στρεψιάδης: κἄμοιγε συγχωρεῖν δοκεῖ τούτοισι τἀπιεικῆ.
(1439)  Στρεψιάδης: κλάειν γὰρ ἡμᾶς εἰκός ἐστʼ, ἢν μὴ δίκαια δρῶμεν.
(1440)  Φειδιππίδης: σκέψαι δὲ χἀτέραν ἔτι γνώμην.
(1440b)  Στρεψιάδης: ἀπὸ γὰρ
(1441)  Φειδιππίδης: καὶ μὴν ἴσως γʼ οὐκ ἀχθέσει παθὼν ἃ νῦν πέπονθας.
(1442)  Στρεψιάδης: πῶς δή; δίδαξον γὰρ τί μʼ ἐκ τούτων ἐπωφελήσεις.
(1443)  Φειδιππίδης: τὴν μητέρʼ ὥσπερ καὶ σὲ τυπτήσω.
(1443b)  Στρεψιάδης: τί φῄς, τί φῂς σύ;
(1444)  Στρεψιάδης: τοῦθʼ ἕτερον αὖ μεῖζον κακόν.
(1444b)  Φειδιππίδης: τί δʼ ἢν ἔχων τὸν ἥττω
(1445x) === Antipnigos ===
(1445)  Φειδιππίδης: λόγον σε νικήσω λέγων
(1446)  Φειδιππίδης: τὴν μητέρʼ ὡς τύπτειν χρεών;
(1447)  Στρεψιάδης: τί δʼ ἄλλο γʼ ἢν ταυτὶ ποιῇς,
(1448)  Στρεψιάδης: οὐδέν σε κωλύσει σεαυτὸν
(1449)  Στρεψιάδης: ἐμβαλεῖν ἐς τὸ βάραθρον
(1450)  Στρεψιάδης: μετὰ Σωκράτους
(1451)  Στρεψιάδης: καὶ τὸν λόγον τὸν ἥττω.
(1452x) === Episode ===
(1452)  Στρεψιάδης: ταυτὶ διʼ ὑμᾶς ὦ Νεθέλαι πέπονθʼ ἐγώ,
(1453)  Στρεψιάδης: ὑμῖν ἀναθεὶς ἅπαντα τἀμὰ πράγματα.
(1454)  Χορός: αὐτὸς μὲν οὖν σαυτῷ σὺ τούτων αἴτιος,
(1455)  Χορός: στρέψας σεαυτὸν ἐς πονηρὰ πράγματα.
(1456)  Στρεψιάδης: τί δῆτα ταῦτʼ οὔ μοι τότʼ ἠγορεύετε,
(1457)  Στρεψιάδης: ἀλλʼ ἄνδρʼ ἄγροικον καὶ γέροντʼ ἐπῄρετε;
(1458)  Χορός: ἡμεῖς ποιοῦμεν ταῦθʼ ἑκάστοθʼ ὅταν τινὰ
(1459)  Χορός: γνῶμεν πονηρῶν ὄντʼ ἐραστὴν πραγμάτων,
(1460)  Χορός: ἕως ἂν αὐτὸν ἐμβάλωμεν ἐς κακόν,
(1461)  Χορός: ὅπως ἂν εἰδῇ τοὺς θεοὺς δεδοικέναι.
(1462)  Στρεψιάδης: ὤμοι πονηρά γʼ ὦ Νεφέλαι, δίκαια δέ.
(1463)  Στρεψιάδης: οὐ γάρ μʼ ἐχρῆν τὰ χρήμαθʼ ἁδανεισάμην
(1464)  Στρεψιάδης: ἀποστερεῖν. νῦν οὖν ὅπως ὦ φίλτατε
(1465)  Στρεψιάδης: τὸν Χαιρεφῶντα τὸν μιαρὸν καὶ Σωκράτη
(1466)  Στρεψιάδης: ἀπολεῖς μετʼ ἐμοῦ ʼλθών, οἳ σὲ κἄμʼ ἐξηπάτων.
(1467)  Φειδιππίδης: ἀλλʼ οὐκ ἂν ἀδικήσαιμι τοὺς διδασκάλους.
(1468)  Στρεψιάδης: ναὶ ναὶ καταιδέσθητι πατρῷον Δία.
(1469)  Φειδιππίδης: ἰδού γε Δία πατρῷον· ὡς ἀρχαῖος εἶ.
(1470)  Φειδιππίδης: Ζεὺς γάρ τις ἔστιν;
(1470b)  Στρεψιάδης: ἔστιν.
(1470c)  Φειδιππίδης: οὐκ ἔστʼ, οὔκ, ἐπεὶ
(1471)  Φειδιππίδης: Δῖνος βασιλεύει τὸν Δίʼ ἐξεληλακώς.
(1472)  Στρεψιάδης: οὐκ ἐξελήλακʼ, ἀλλʼ ἐγὼ τοῦτʼ ᾠόμην
(1473)  Στρεψιάδης: διὰ τουτονὶ τὸν δῖνον. οἴμοι δείλαιος
(1474)  Στρεψιάδης: ὅτε καὶ σὲ χυτρεοῦν ὄντα θεὸν ἡγησάμην.
(1475)  Φειδιππίδης: ἐνταῦθα σαυτῷ παραφρόνει καὶ φληνάφα.
(1476)  Στρεψιάδης: οἴμοι παρανοίας· ὡς ἐμαινόμην ἄρα,
(1477)  Στρεψιάδης: ὅτʼ ἐξέβαλλον τοὺς θεοὺς διὰ Σωκράτη.
(1478)  Στρεψιάδης: ἀλλʼ ὦ φίλʼ Ἑρμῆ μηδαμῶς θύμαινέ μοι
(1479)  Στρεψιάδης: μηδέ μʼ ἐπιτρίψῃς, ἀλλὰ συγγνώμην ἔχε
(1480)  Στρεψιάδης: ἐμοῦ παρανοήσαντος ἀδολεσχίᾳ·
(1481)  Στρεψιάδης: καί μοι γενοῦ ξύμβουλος, εἴτʼ αὐτοὺς γραφὴν
(1482)  Στρεψιάδης: διωκάθω γραψάμενος εἴθʼ ὅ τι σοι δοκεῖ.
(1483)  Στρεψιάδης: ὀρθῶς παραινεῖς οὐκ ἐῶν δικορραφεῖν,
(1484)  Στρεψιάδης: ἀλλʼ ὡς τάχιστʼ ἐμπιμπράναι τὴν οἰκίαν
(1485)  Στρεψιάδης: τῶν ἀδολεσχῶν. δεῦρο δεῦρʼ ὦ Ξανθία,
(1486)  Στρεψιάδης: κλίμακα λαβὼν ἔξελθε καὶ σμινύην φέρων,
(1487)  Στρεψιάδης: κἄπειτʼ ἐπαναβὰς ἐπὶ τὸ φροντιστήριον
(1488)  Στρεψιάδης: τὸ τέγος κατάσκαπτʼ, εἰ φιλεῖς τὸν δεσπότην,
(1489)  Στρεψιάδης: ἕως ἂν αὐτοῖς ἐμβάλῃς τὴν οἰκίαν·
(1490)  Στρεψιάδης: ἐμοὶ δὲ δᾷδʼ ἐνεγκάτω τις ἡμμένην,
(1491)  Στρεψιάδης: κἀγώ τινʼ αὐτῶν τήμερον δοῦναι δίκην
(1492)  Στρεψιάδης: ἐμοὶ ποιήσω, κεἰ σφόδρʼ εἴσʼ ἀλαζόνες.
(1493)  Μαθητής Α: ἰοὺ ἰού.
(1494)  Στρεψιάδης: σὸν ἔργον ὦ δᾲς ἱέναι πολλὴν φλόγα.
(1495)  Μαθητής Α: ἄνθρωπε, τί ποιεῖς;
(1495b)  Στρεψιάδης: ὅ τι ποιῶ; τί δʼ ἄλλο γʼ ἢ
(1496)  Στρεψιάδης: διαλεπτολογοῦμαι ταῖς δοκοῖς τῆς οἰκίας;
(1497)  Μαθητής Β: οἴμοι τίς ἡμῶν πυρπολεῖ τὴν οἰκίαν;
(1498)  Στρεψιάδης: ἐκεῖνος οὗπερ θοἰμάτιον εἰλήφατε.
(1499)  Μαθητής Γ: ἀπολεῖς ἀπολεῖς.
(1499b)  Στρεψιάδης: τοῦτʼ αὐτὸ γὰρ καὶ βούλομαι,
(1500)  Στρεψιάδης: ἢν ἡ σμινύη μοι μὴ προδῷ τὰς ἐλπίδας,
(1501)  Στρεψιάδης: ἢ ʼγὼ πρότερόν πως ἐκτραχηλισθῶ πεσών.
(1502)  Σωκράτης: οὗτος τί ποιεῖς ἐτεὸν οὑπὶ τοῦ τέγους;
(1503)  Στρεψιάδης: ἀεροβατῶ καὶ περιφρονῶ τὸν ἥλιον.
(1504)  Σωκράτης: οἴμοι τάλας δείλαιος ἀποπνιγήσομαι.
(1505)  Χαιρεφῶν: ἐγὼ δὲ κακοδαίμων γε κατακαυθήσομαι.
(1506)  Στρεψιάδης: τί γὰρ μαθόντες τοὺς θεοὺς ὑβρίζετε,
(1507)  Στρεψιάδης: καὶ τῆς σελήνης ἐσκοπεῖσθε τὴν ἕδραν;
(1508)  Ερμῆς: δίωκε βάλλε παῖε, πολλῶν οὕνεκα,
(1509)  Ερμῆς: μάλιστα δʼ εἰδὼς τοὺς θεοὺς ὡς ἠδίκουν.
(1510y) === exodus ===
(1510x) == Anapäste ==
(1510)  Χορός: ἡγεῖσθʼ ἔξω· κεχόρευται γὰρ
(1511)  Χορός: μετρίως τό γε τήμερον ἡμῖν.
