(1x) === Episode ===
(1)  Ἀθήνα: ἀεὶ μέν, ὦ παῖ Λαρτίου, δέδορκά σε
(2)  Ἀθήνα: πεῖράν τινʼ ἐχθρῶν ἁρπάσαι θηρώμενον·
(3)  Ἀθήνα: καὶ νῦν ἐπὶ σκηναῖς σε ναυτικαῖς ὁρῶ
(4)  Ἀθήνα: Αἴαντος, ἔνθα τάξιν ἐσχάτην ἔχει,
(5)  Ἀθήνα: πάλαι κυνηγετοῦντα καὶ μετρούμενον
(6)  Ἀθήνα: ἴχνη τὰ κείνου νεοχάραχθʼ, ὅπως ἴδῃς
(7)  Ἀθήνα: εἴτʼ ἔνδον εἴτʼ οὐκ ἔνδον. εὖ δέ σʼ ἐκφέρει
(8)  Ἀθήνα: κυνὸς Λακαίνης ὥς τις εὔρινος βάσις.
(9)  Ἀθήνα: ἔνδον γὰρ ἁνὴρ ἄρτι τυγχάνει, κάρα
(10)  Ἀθήνα: στάζων ἱδρῶτι καὶ χέρας ξιφοκτόνους.
(11)  Ἀθήνα: καί σʼ οὐδὲν εἴσω τῆσδε παπταίνειν πύλης
(12)  Ἀθήνα: ἔτʼ ἔργον ἐστίν, ἐννέπειν δʼ ὅτου χάριν
(13)  Ἀθήνα: σπουδὴν ἔθου τήνδʼ, ὡς παρʼ εἰδυίας μάθῃς.
(14)  Ὀδυσσεύς: ὦ φθέγμʼ Ἀθάνας, φιλτάτης ἐμοὶ θεῶν,
(15)  Ὀδυσσεύς: ὡς εὐμαθές σου, κἂν ἄποπτος ᾖς ὅμως,
(16)  Ὀδυσσεύς: φώνημʼ ἀκούω καὶ ξυναρπάζω φρενὶ
(17)  Ὀδυσσεύς: χαλκοστόμου κώδωνος ὡς Τυρσηνικῆς.
(18)  Ὀδυσσεύς: καὶ νῦν ἐπέγνως εὖ μʼ ἐπʼ ἀνδρὶ δυσμενεῖ
(19)  Ὀδυσσεύς: βάσιν κυκλοῦντʼ, Αἴαντι τῷ σακεσφόρῳ·
(20)  Ὀδυσσεύς: κεῖνον γάρ, οὐδένʼ ἄλλον, ἰχνεύω πάλαι.
(21)  Ὀδυσσεύς: νυκτὸς γὰρ ἡμᾶς τῆσδε πρᾶγος ἄσκοπον
(22)  Ὀδυσσεύς: ἔχει περάνας, εἴπερ εἴργασται τάδε·
(23)  Ὀδυσσεύς: ἴσμεν γὰρ οὐδὲν τρανές, ἀλλʼ ἀλώμεθα·
(24)  Ὀδυσσεύς: κἀγὼ ʼθελοντὴς τῷδʼ ὑπεζύγην πόνῳ.
(25)  Ὀδυσσεύς: ἐφθαρμένας γὰρ ἀρτίως εὑρίσκομεν
(26)  Ὀδυσσεύς: λείας ἁπάσας καὶ κατηναρισμένας
(27)  Ὀδυσσεύς: ἐκ χειρὸς αὐτοῖς ποιμνίων ἐπιστάταις.
(28)  Ὀδυσσεύς: τήνδʼ οὖν ἐκείνῳ πᾶς τις αἰτίαν νέμει.
(29)  Ὀδυσσεύς: καί μοί τις ὀπτὴρ αὐτὸν εἰσιδὼν μόνον
(30)  Ὀδυσσεύς: πηδῶντα πεδία σὺν νεορράντῳ ξίφει
(31)  Ὀδυσσεύς: φράζει τε κἀδήλωσεν· εὐθέως δʼ ἐγὼ
(32)  Ὀδυσσεύς: κατʼ ἴχνος ᾄσσω, καὶ τὰ μὲν σημαίνομαι,
(33)  Ὀδυσσεύς: τὰ δʼ ἐκπέπληγμαι κοὐκ ἔχω μαθεῖν ὅτου.
(34)  Ὀδυσσεύς: καιρὸν δʼ ἐφήκεις· πάντα γὰρ τά τʼ οὖν πάρος
(35)  Ὀδυσσεύς: τά τʼ εἰσέπειτα σῇ κυβερνῶμαι χερί.
(36)  Ἀθήνα: ἔγνων, Ὀδυσσεῦ, καὶ πάλαι φύλαξ ἔβην
(37)  Ἀθήνα: τῇ σῇ πρόθυμος εἰς ὁδὸν κυναγίᾳ.
(38)  Ὀδυσσεύς: ἦ καί, φίλη δέσποινα, πρὸς καιρὸν πονῶ;
(39)  Ἀθήνα: ὡς ἔστιν ἀνδρὸς τοῦδε τἄργα ταῦτά σοι.
(40)  Ὀδυσσεύς: καὶ πρὸς τί δυσλόγιστον ὧδʼ ᾖξεν χέρα;
(41)  Ἀθήνα: χόλῳ βαρυνθεὶς τῶν Ἀχιλλείων ὅπλων.
(42)  Ὀδυσσεύς: τί δῆτα ποίμναις τήνδʼ ἐπεμπίπτει βάσιν;
(43)  Ἀθήνα: δοκῶν ἐν ὑμῖν χεῖρα χραίνεσθαι φόνῳ.
(44)  Ὀδυσσεύς: ἦ καὶ τὸ βούλευμʼ ὡς ἐπʼ Ἀργείοις τόδʼ ἦν;
(45)  Ἀθήνα: κἂν ἐξεπράξατʼ, εἰ κατημέλησʼ ἐγώ.
(46)  Ὀδυσσεύς: ποίαισι τόλμαις ταῖσδε καὶ φρενῶν θράσει;
(47)  Ἀθήνα: νύκτωρ ἐφʼ ὑμᾶς δόλιος ὁρμᾶται μόνος.
(48)  Ὀδυσσεύς: ἦ καὶ παρέστη κἀπὶ τέρμʼ ἀφίκετο;
(49)  Ἀθήνα: καὶ δὴ ʼπὶ δισσαῖς ἦν στρατηγίσιν πύλαις.
(50)  Ὀδυσσεύς: καὶ πῶς ἐπέσχε χεῖρα μαιμῶσαν φόνου;
(51)  Ἀθήνα: ἐγώ σφʼ ἀπείργω, δυσφόρους ἐπʼ ὄμμασι
(52)  Ἀθήνα: γνώμας βαλοῦσα τῆς ἀνηκέστου χαρᾶς,
(53)  Ἀθήνα: καὶ πρός τε ποίμνας ἐκτρέπω σύμμικτά τε
(54)  Ἀθήνα: λείας ἄδαστα βουκόλων φρουρήματα·
(55)  Ἀθήνα: ἔνθʼ εἰσπεσὼν ἔκειρε πολύκερων φόνον
(56)  Ἀθήνα: κύκλῳ ῥαχίζων· κἀδόκει μὲν ἔσθʼ ὅτε
(57)  Ἀθήνα: δισσοὺς Ἀτρείδας αὐτόχειρ κτείνειν ἔχων,
(58)  Ἀθήνα: ὅτʼ ἄλλοτʼ ἄλλον ἐμπίτνων στρατηλατῶν.
(59)  Ἀθήνα: ἐγὼ δὲ φοιτῶντʼ ἄνδρα μανιάσιν νόσοις
(60)  Ἀθήνα: ὤτρυνον, εἰσέβαλλον εἰς ἕρκη κακά.
(61)  Ἀθήνα: κἄπειτʼ ἐπειδὴ τοῦδʼ ἐλώφησεν πόνου,
(62)  Ἀθήνα: τοὺς ζῶντας αὖ δεσμοῖσι συνδήσας βοῶν
(63)  Ἀθήνα: ποίμνας τε πάσας εἰς δόμους κομίζεται,
(64)  Ἀθήνα: ὡς ἄνδρας, οὐχ ὡς εὔκερων ἄγραν ἔχων,
(65)  Ἀθήνα: καὶ νῦν κατʼ οἴκους συνδέτους αἰκίζεται.
(66)  Ἀθήνα: δείξω δὲ καὶ σοὶ τήνδε περιφανῆ νόσον,
(67)  Ἀθήνα: ὡς πᾶσιν Ἀργείοισιν εἰσιδὼν θροῇς.
(68)  Ἀθήνα: θαρσῶν δὲ μίμνε μηδὲ συμφορὰν δέχου
(69)  Ἀθήνα: τὸν ἄνδρʼ· ἐγὼ γὰρ ὀμμάτων ἀποστρόφους
(70)  Ἀθήνα: αὐγὰς ἀπείρξω σὴν πρόσοψιν εἰσιδεῖν.
(71)  Ἀθήνα: οὗτος, σὲ τὸν τὰς αἰχμαλωτίδας χέρας
(72)  Ἀθήνα: δεσμοῖς ἀπευθύνοντα προσμολεῖν καλῶ·
(73)  Ἀθήνα: Αἴαντα φωνῶ· στεῖχε δωμάτων πάρος.
(74)  Ὀδυσσεύς: τί δρᾷς, Ἀθάνα; μηδαμῶς σφʼ ἔξω κάλει.
(75)  Ἀθήνα: οὐ σῖγʼ ἀνέξει μηδὲ δειλίαν ἀρεῖ;
(76)  Ὀδυσσεύς: μὴ πρὸς θεῶν, ἀλλʼ ἔνδον ἀρκείτω μένων.
(77)  Ἀθήνα: τί μὴ γένηται; πρόσθεν οὐκ ἀνὴρ ὅδʼ ἦν;
(78)  Ὀδυσσεύς: ἐχθρός γε τῷδε τἀνδρὶ καὶ τανῦν ἔτι.
(79)  Ἀθήνα: οὔκουν γέλως ἥδιστος εἰς ἐχθροὺς γελᾶν;
(80)  Ὀδυσσεύς: ἐμοὶ μὲν ἀρκεῖ τοῦτον ἐν δόμοις μένειν.
(81)  Ἀθήνα: μεμηνότʼ ἄνδρα περιφανῶς ὀκνεῖς ἰδεῖν;
(82)  Ὀδυσσεύς: φρονοῦντα γάρ νιν οὐκ ἂν ἐξέστην ὄκνῳ.
(83)  Ἀθήνα: ἀλλʼ οὐδὲ νῦν σε μὴ παρόντʼ ἴδῃ πέλας.
(84)  Ὀδυσσεύς: πῶς, εἴπερ ὀφθαλμοῖς γε τοῖς αὐτοῖς ὁρᾷ;
(85)  Ἀθήνα: ἐγὼ σκοτώσω βλέφαρα καὶ δεδορκότα.
(86)  Ὀδυσσεύς: γένοιτο μέντἂν πᾶν θεοῦ τεχνωμένου.
(87)  Ἀθήνα: σίγα νυν ἑστὼς καὶ μένʼ ὡς κυρεῖς ἔχων.
(88)  Ὀδυσσεύς: μένοιμʼ ἄν· ἤθελον δʼ ἂν ἐκτὸς ὢν τυχεῖν.
(89)  Ἀθήνα: ὦ οὕτος, Αἴας, δεύτερόν σε προσκαλῶ.
(90)  Ἀθήνα: τί βαιὸν οὕτως ἐντρέπει τῆς συμμάχου;
(91)  Αἴας: ὦ χαῖρʼ Ἀθάνα, χαῖρε Διογενὲς τέκνον,
(92)  Αἴας: ὡς εὖ παρέστης· καί σε παγχρύσοις ἐγὼ
(93)  Αἴας: στέψω λαφύροις τῆσδε τῆς ἄγρας χάριν.
(94)  Ἀθήνα: καλῶς ἔλεξας· ἀλλʼ ἐκεῖνό μοι φράσον,
(95)  Ἀθήνα: ἔβαψας ἔγχος εὖ πρὸς Ἀργείων στρατῷ;
(96)  Αἴας: κόμπος πάρεστι κοὐκ ἀπαρνοῦμαι τὸ μή.
(97)  Ἀθήνα: ἦ καὶ πρὸς Ἀτρείδαισιν ᾔχμασας χέρα;
(98)  Αἴας: ὥστʼ οὔποτʼ Αἴανθʼ οἵδʼ ἀτιμάσουσʼ ἔτι.
(99)  Ἀθήνα: τεθνᾶσιν ἄνδρες, ὡς τὸ σὸν ξυνῆκʼ ἐγώ.
(100)  Αἴας: θανόντες ἤδη τἄμʼ ἀφαιρείσθων ὅπλα.
(101)  Ἀθήνα: εἶεν, τί γὰρ δὴ παῖς ὁ τοῦ Λαερτίου,
(102)  Ἀθήνα: ποῦ σοι τύχης ἕστηκεν; ἢ πέφευγέ σε;
(103)  Αἴας: ἦ τοὐπίτριπτον κίναδος ἐξήρου μʼ ὅπου;
(104)  Ἀθήνα: ἔγωγʼ· Ὀδυσσέα τὸν σὸν ἐνστάτην λέγω.
(105)  Αἴας: ἥδιστος, ὦ δέσποινα, δεσμώτης ἔσω
(106)  Αἴας: θακεῖ· θανεῖν γὰρ αὐτὸν οὔ τί πω θέλω.
(107)  Ἀθήνα: πρὶν ἂν τί δράσῃς ἢ τί κερδάνῃς πλέον;
(108)  Αἴας: πρὶν ἂν δεθεὶς πρὸς κίονʼ ἑρκείου στέγης.
(109)  Ἀθήνα: τί δῆτα τὸν δύστηνον ἐργάσει κακόν;
(110)  Αἴας: μάστιγι πρῶτον νῶτα φοινιχθεὶς θάνῃ.
(111)  Ἀθήνα: μὴ δῆτα τὸν δύστηνον ὧδέ γʼ αἰκίσῃ.
(112)  Αἴας: χαίρειν, Ἀθάνα, τἄλλʼ ἐγώ σʼ ἐφίεμαι·
(113)  Αἴας: κεῖνος δὲ τίσει τήνδε κοὐκ ἄλλην δίκην.
(114)  Ἀθήνα: σὺ δʼ οὖν, ἐπειδὴ τέρψις ἥδε σοι τὸ δρᾶν,
(115)  Ἀθήνα: χρῶ χειρί, φείδου μηδὲν ὧνπερ ἐννοεῖς.
(116)  Αἴας: χωρῶ πρὸς ἔργον· σοὶ δὲ τοῦτʼ ἐφίεμαι,
(117)  Αἴας: τοιάνδʼ ἀεί μοι σύμμαχον παρεστάναι.
(118)  Ἀθήνα: ὁρᾷς, Ὀδυσσεῦ, τὴν θεῶν ἰσχὺν ὅση;
(119)  Ἀθήνα: τούτου τίς ἄν σοι τἀνδρὸς ἢ προνούστερος
(120)  Ἀθήνα: ἢ δρᾶν ἀμείνων ηὑρέθη τὰ καίρια;
(121)  Ὀδυσσεύς: ἐγὼ μὲν οὐδένʼ οἶδʼ· ἐποικτίρω δέ νιν
(122)  Ὀδυσσεύς: δύστηνον ἔμπας, καίπερ ὄντα δυσμενῆ,
(123)  Ὀδυσσεύς: ὁθούνεκʼ ἄτῃ συγκατέζευκται κακῇ,
(124)  Ὀδυσσεύς: οὐδὲν τὸ τούτου μᾶλλον ἢ τοὐμὸν σκοπῶν·
(125)  Ὀδυσσεύς: ὁρῶ γὰρ ἡμᾶς οὐδὲν ὄντας ἄλλο πλὴν
(126)  Ὀδυσσεύς: εἴδωλʼ ὅσοιπερ ζῶμεν ἢ κούφην σκιάν.
(127)  Ἀθήνα: τοιαῦτα τοίνυν εἰσορῶν ὑπέρκοπον
(128)  Ἀθήνα: μηδέν ποτʼ εἴπῃς αὐτὸς εἰς θεοὺς ἔπος,
(129)  Ἀθήνα: μηδʼ ὄγκον ἄρῃ μηδένʼ, εἴ τινος πλέον
(130)  Ἀθήνα: ἢ χειρὶ βρίθεις ἢ μακροῦ πλούτου βάθει.
(131)  Ἀθήνα: ὡς ἡμέρα κλίνει τε κἀνάγει πάλιν
(132)  Ἀθήνα: ἅπαντα τἀνθρώπεια· τοὺς δὲ σώφρονας
(133)  Ἀθήνα: θεοὶ φιλοῦσι καὶ στυγοῦσι τοὺς κακούς.
(134x) == Anapäste ==
(134)  Χορός: Τελαμώνιε παῖ, τῆς ἀμφιρύτου
(135)  Χορός: Σαλαμῖνος ἔχων βάθρον ἀγχιάλου,
(136)  Χορός: σὲ μὲν εὖ πράσσοντʼ ἐπιχαίρω·
(137)  Χορός: σὲ δʼ ὅταν πληγὴ Διὸς ἢ ζαμενὴς
(138)  Χορός: λόγος ἐκ Δαναῶν κακόθρους ἐπιβῇ,
(139)  Χορός: μέγαν ὄκνον ἔχω καὶ πεφόβημαι
(140)  Χορός: πτηνῆς ὡς ὄμμα πελείας.
(141)  Χορός: ὡς καὶ τῆς νῦν φθιμένης νυκτὸς
(142)  Χορός: μεγάλοι θόρυβοι κατέχουσʼ ἡμᾶς
(143)  Χορός: ἐπὶ δυσκλείᾳ, σὲ τὸν ἱππομανῆ
(144)  Χορός: λειμῶνʼ ἐπιβάντʼ ὀλέσαι Δαναῶν
(145)  Χορός: βοτὰ καὶ λείαν,
(146)  Χορός: ἥπερ δορίληπτος ἔτʼ ἦν λοιπή,
(147)  Χορός: κτείνοντʼ αἴθωνι σιδήρῳ.
(148)  Χορός: τοιούσδε λόγους ψιθύρους πλάσσων
(149)  Χορός: εἰς ὦτα φέρει πᾶσιν Ὀδυσσεύς,
(150)  Χορός: καὶ σφόδρα πείθει· περὶ γὰρ σοῦ νῦν
(151)  Χορός: εὔπειστα λέγει, καὶ πᾶς ὁ κλύων
(152)  Χορός: τοῦ λέξαντος χαίρει μᾶλλον
(153)  Χορός: τοῖς σοῖς ἄχεσιν καθυβρίζων.
(154)  Χορός: τῶν γὰρ μεγάλων ψυχῶν ἱεὶς
(155)  Χορός: οὐκ ἂν ἁμάρτοις· κατὰ δʼ ἄν τις ἐμοῦ
(156)  Χορός: τοιαῦτα λέγων οὐκ ἂν πείθοι·
(157)  Χορός: πρὸς γὰρ τὸν ἔχονθʼ ὁ φθόνος ἕρπει.
(158)  Χορός: καίτοι σμικροὶ μεγάλων χωρὶς
(159)  Χορός: σφαλερὸν πύργου ῥῦμα πέλονται·
(160)  Χορός: μετὰ γὰρ μεγάλων βαιὸς ἄριστʼ ἂν
(161)  Χορός: καὶ μέγας ὀρθοῖθʼ ὑπὸ μικροτέρων.
(162)  Χορός: ἀλλʼ οὐ δυνατὸν τοὺς ἀνοήτους
(163)  Χορός: τούτων γνώμας προδιδάσκειν.
(164)  Χορός: ὑπὸ τοιούτων ἀνδρῶν θορυβεῖ
(165)  Χορός: χἠμεῖς οὐδὲν σθένομεν πρὸς ταῦτʼ
(166)  Χορός: ἀπαλέξασθαι σοῦ χωρίς, ἄναξ.
(167)  Χορός: ἀλλʼ ὅτε γὰρ δὴ τὸ σὸν ὄμμʼ ἀπέδραν,
(168)  Χορός: παταγοῦσιν ἅπερ πτηνῶν ἀγέλαι·
(169)  Χορός: μέγαν αἰγυπιὸν δʼ ὑποδείσαντες
(170)  Χορός: τάχʼ ἂν ἐξαίφνης, εἰ σὺ φανείης,
(171)  Χορός: σιγῇ πτήξειαν ἄφωνοι.
(172y) === Chor ===
(172x) == Strophe 1 ==
(172)  Χορός: ἦ ῥά σε Ταυροπόλα Διὸς Ἄρτεμις—
(173)  Χορός: ὦ μεγάλα φάτις, ὦ
(174)  Χορός: μᾶτερ αἰσχύνας ἐμᾶς—
(175)  Χορός: ὥρμασε πανδάμους ἐπὶ βοῦς ἀγελαίας,
(176)  Χορός: ἦ πού τινος νίκας ἀκάρπωτον χάριν,
(177)  Χορός: ἤ ῥα κλυτῶν ἐνάρων
(178)  Χορός: ψευσθεῖσʼ, ἀδώροις, εἴτʼ ἐλαφαβολίας;
(179)  Χορός: ἢ χαλκοθώραξ μή τινʼ Ἐνυάλιος
(180)  Χορός: μομφὰν ἔχων ξυνοῦ δορὸς ἐννυχίοις
(181)  Χορός: μαχαναῖς ἐτίσατο λώβαν;
(182x) == Antistrophe 1 ==
(182)  Χορός: οὔ ποτε γὰρ φρενόθεν γʼ ἐπʼ ἀριστερά,
(183)  Χορός: παῖ Τελαμῶνος, ἔβας
(185)  Χορός: τόσσον, ἐν ποίμναις πίτνων·
(186)  Χορός: ἥκοι γὰρ ἂν θεία νόσος· ἀλλʼ ἀπερύκοι
(187)  Χορός: καὶ Ζεὺς κακὰν καὶ Φοῖβος Ἀργείων φάτιν.
(188)  Χορός: εἰ δʼ ὑποβαλλόμενοι
(189)  Χορός: κλέπτουσι μύθους οἱ μεγάλοι βασιλῆς
(190)  Χορός: ἢ τᾶς ἀσώτου Σισυφιδᾶν γενεᾶς,
(191)  Χορός: μὴ μή, ἄναξ, ἔθʼ ὧδʼ ἐφάλοις κλισίαις
(192)  Χορός: ὄμμʼ ἔχων κακὰν φάτιν ἄρῃ.
(193x) == Epode ==
(193)  Χορός: ἀλλʼ ἄνα ἐξ ἑδράνων, ὅπου μακραίωνι
(194)  Χορός: στηρίζει ποτὲ τᾷδʼ ἀγωνίῳ σχολᾷ
(195)  Χορός: ἄταν οὐρανίαν φλέγων.
(196)  Χορός: ἐχθρῶν δʼ ὕβρις ὧδʼ ἀτάρβητα
(197)  Χορός: ὁρμᾶται ἐν εὐανέμοις βάσσαις,
(198)  Χορός: πάντων καγχαζόντων
(199)  Χορός: γλώσσαις βαρυάλγητα·
(200)  Χορός: ἐμοὶ δʼ ἄχος ἕστακεν.
(201y) === Episode ===
(201x) == Anapäste ==
(201)  Τέκμησσα: ναὸς ἀρωγοὶ τῆς Αἴαντος,
(202)  Τέκμησσα: γενεᾶς χθονίων ἀπʼ Ἐρεχθειδῶν,
(203)  Τέκμησσα: ἔχομεν στοναχὰς οἱ κηδόμενοι
(204)  Τέκμησσα: τοῦ Τελαμῶνος τηλόθεν οἴκου.
(205)  Τέκμησσα: νῦν γὰρ ὁ δεινὸς μέγας ὠμοκρατὴς
(206)  Τέκμησσα: Αἴας θολερῷ
(207)  Τέκμησσα: κεῖται χειμῶνι νοσήσας.
(208)  Χορός: τί δʼ ἐνήλλακται τῆς ἡμερίας
(209)  Χορός: νὺξ ἥδε βάρος;
(210)  Χορός: παῖ τοῦ Φρυγίου Τελεύταντος,
(211)  Χορός: λέγʼ, ἐπεὶ σὲ λέχος δουριάλωτον
(212)  Χορός: στέρξας ἀνέχει θούριος Αἴας·
(213)  Χορός: ὥστʼ οὐκ ἂν ἄϊδρις ὑπείποις.
(214y) === Chor ===
(214x) == Anapäste ==
(214)  Τέκμησσα: πῶς δῆτα λέγω λόγον ἄρρητον;
(215)  Τέκμησσα: θανάτῳ γὰρ ἴσον βάρος ἐκπεύσει.
(216)  Τέκμησσα: μανίᾳ γὰρ ἁλοὺς ἡμὶν ὁ κλεινὸς
(217)  Τέκμησσα: νύκτερος Αἴας ἀπελωβήθη.
(218)  Τέκμησσα: τοιαῦτʼ ἂν ἴδοις σκηνῆς ἔνδον
(219)  Τέκμησσα: χειροδάϊκτα σφάγιʼ αἱμοβαφῆ,
(220)  Τέκμησσα: κείνου χρηστήρια τἀνδρός.
(221x) == Strophe 1 ==
(221)  Χορός: οἵαν ἐδήλωσας ἀνέρος αἴθονος
(222)  Χορός: ἀγγελίαν ἄτλατον οὐδὲ φευκτάν,
(225)  Χορός: τῶν μεγάλων Δαναῶν ὕπο κλῃζομέναν,
(226)  Χορός: τὰν ὁ μέγας μῦθος ἀέξει.
(227)  Χορός: οἴμοι φοβοῦμαι τὸ προσέρπον· περίφαντος ἁνὴρ
(230)  Χορός: θανεῖται, παραπλάκτῳ χερὶ συγκατακτὰς
(231)  Χορός: κελαινοῖς ξίφεσιν βοτὰ καὶ βοτῆρας ἱππονώμας.
(233x) == Anapäste ==
(233)  Τέκμησσα: ὤμοι· κεῖθεν κεῖθεν ἄρʼ ἡμῖν
(234)  Τέκμησσα: δεσμῶτιν ἄγων ἤλυθε ποίμνην·
(235)  Τέκμησσα: ὧν τὴν μὲν ἔσω σφάζʼ ἐπὶ γαίας,
(236)  Τέκμησσα: τὰ δὲ πλευροκοπῶν δίχʼ ἀνερρήγνυ.
(237)  Τέκμησσα: δύο δʼ ἀργίποδας κριοὺς ἀνελὼν
(238)  Τέκμησσα: τοῦ μὲν κεφαλὴν καὶ γλῶσσαν ἄκραν
(239)  Τέκμησσα: ῥιπτεῖ θερίσας, τὸν δʼ ὀρθὸν ἄνω
(240)  Τέκμησσα: κίονι δήσας
(241)  Τέκμησσα: μέγαν ἱπποδέτην ῥυτῆρα λαβὼν
(242)  Τέκμησσα: παίει λιγυρᾷ μάστιγι διπλῇ,
(243)  Τέκμησσα: κακὰ δεννάζων ῥήμαθʼ, ἃ δαίμων
(244)  Τέκμησσα: κοὐδεὶς ἀνδρῶν ἐδίδαξεν.
(245x) == Antistrophe 1 ==
(245)  Χορός: ὥρα τινʼ ἤδη τοι κρᾶτα καλύμμασι
(246)  Χορός: κρυψάμενον ποδοῖν κλοπὰν ἀρέσθαι
(247)  Χορός: ἢ θοὸν εἰρεσίας ζυγὸν ἑζόμενον
(250)  Χορός: ποντοπόρῳ ναῒ μεθεῖναι.
(251)  Χορός: τοίας ἐρέσσουσιν ἀπειλὰς δικρατεῖς Ἀτρεῖδαι
(252)  Χορός: καθʼ ἡμῶν· πεφόβημαι λιθόλευστον Ἄρη
(255)  Χορός: ξυναλγεῖν μετὰ τοῦδε τυπείς, τὸν αἶσʼ ἄπλατος ἴσχει.
(257x) == Anapäste ==
(257)  Τέκμησσα: οὐκέτι· λαμπρᾶς γὰρ ἄτερ στεροπῆς
(258)  Τέκμησσα: ᾄξας ὀξὺς νότος ὣς λήγει,
(259)  Τέκμησσα: καὶ νῦν φρόνιμος νέον ἄλγος ἔχει·
(260)  Τέκμησσα: τὸ γὰρ ἐσλεύσσειν οἰκεῖα πάθη,
(261)  Τέκμησσα: μηδενὸς ἄλλου παραπράξαντος,
(262)  Τέκμησσα: μεγάλας ὀδύνας ὑποτείνει.
(263x) === Episode ===
(263)  Χορός: ἀλλʼ εἰ πέπαυται, κάρτʼ ἂν εὐτυχεῖν δοκῶ·
(264)  Χορός: φρούδου γὰρ ἤδη τοῦ κακοῦ μείων λόγος.
(265)  Τέκμησσα: πότερα δʼ ἄν, εἰ νέμοι τις αἵρεσιν, λάβοις,
(266)  Τέκμησσα: φίλους ἀνιῶν αὐτὸς ἡδονὰς ἔχειν,
(267)  Τέκμησσα: ἢ κοινὸς ἐν κοινοῖσι λυπεῖσθαι ξυνών;
(268)  Χορός: τό τοι διπλάζον, ὦ γύναι, μεῖζον κακόν.
(269)  Τέκμησσα: ἡμεῖς ἄρʼ οὐ νοσοῦντες ἀτώμεσθα νῦν.
(270)  Χορός: πῶς τοῦτʼ ἔλεξας; οὐ κάτοιδʼ ὅπως λέγεις.
(271)  Τέκμησσα: ἁνὴρ ἐκεῖνος, ἡνίκʼ ἦν ἐν τῇ νόσῳ,
(272)  Τέκμησσα: αὐτὸς μὲν ἥδεθʼ οἷσιν εἴχετʼ ἐν κακοῖς,
(273)  Τέκμησσα: ἡμᾶς δὲ τοὺς φρονοῦντας ἠνία ξυνών·
(274)  Τέκμησσα: νῦν δʼ ὡς ἔληξε κἀνέπνευσε τῆς νόσου,
(275)  Τέκμησσα: κεῖνός τε λύπῃ πᾶς ἐλήλαται κακῇ
(276)  Τέκμησσα: ἡμεῖς θʼ ὁμοίως οὐδὲν ἧσσον ἢ πάρος.
(277)  Τέκμησσα: ἆρʼ ἔστι ταῦτα δὶς τόσʼ ἐξ ἁπλῶν κακά;
(278)  Χορός: ξύμφημι δή σοι καὶ δέδοικα μὴ ʼκ θεοῦ
(279)  Χορός: πληγή τις ἥκῃ. πῶς γάρ, εἰ πεπαυμένος
(280)  Χορός: μηδέν τι μᾶλλον ἢ νοσῶν εὐφραίνεται;
(281)  Τέκμησσα: ὡς ὧδʼ ἐχόντων τῶνδʼ ἐπίστασθαί σε χρή.
(282)  Χορός: τίς γάρ ποτʼ ἀρχὴ τοῦ κακοῦ προσέπτατο;
(283)  Χορός: δήλωσον ἡμῖν τοῖς ξυναλγοῦσιν τύχας.
(284)  Τέκμησσα: ἅπαν μαθήσει τοὔργον ὡς κοινωνὸς ὤν.
(285)  Τέκμησσα: κεῖνος γὰρ ἄκρας νυκτός, ἡνίχʼ ἕσπεροι
(286)  Τέκμησσα: λαμπτῆρες οὐκέτʼ ᾖθον, ἄμφηκες λαβὼν
(287)  Τέκμησσα: ἐμαίετʼ ἔγχος ἐξόδους ἕρπειν κενάς.
(288)  Τέκμησσα: κἀγὼ ʼπιπλήσσω καὶ λέγω· τί χρῆμα δρᾷς,
(289)  Τέκμησσα: Αἴας; τί τήνδʼ ἄκλητος οὔθʼ ὑπʼ ἀγγέλων
(290)  Τέκμησσα: κληθεὶς ἀφορμᾷς πεῖραν οὔτε τοῦ κλύων
(291)  Τέκμησσα: σάλπιγγος; ἀλλὰ νῦν γε πᾶς εὕδει στρατός.
(292)  Τέκμησσα: ὁ δʼ εἶπε πρός με βαίʼ, ἀεὶ δʼ ὑμνούμενα·
(293)  Τέκμησσα: γύναι, γυναιξὶ κόσμον ἡ σιγὴ φέρει.
(294)  Τέκμησσα: κἀγὼ μαθοῦσʼ ἔληξʼ, ὁ δʼ ἐσσύθη μόνος.
(295)  Τέκμησσα: καὶ τὰς ἐκεῖ μὲν οὐκ ἔχω λέγειν πάθας·
(296)  Τέκμησσα: ἔσω δʼ ἐσῆλθε συνδέτους ἄγων ὁμοῦ
(297)  Τέκμησσα: ταύρους, κύνας βοτῆρας, εὔερόν τʼ ἄγραν.
(298)  Τέκμησσα: καὶ τοὺς μὲν ηὐχένιζε, τοὺς δʼ ἄνω τρέπων
(299)  Τέκμησσα: ἔσφαζε κἀρράχιζε, τοὺς δὲ δεσμίους
(300)  Τέκμησσα: ᾐκίζεθʼ ὥστε φῶτας ἐν ποίμναις πίτνων.
(301)  Τέκμησσα: τέλος δʼ ὑπᾴξας διὰ θυρῶν σκιᾷ τινι
(302)  Τέκμησσα: λόγους ἀνέσπα, τοὺς μὲν Ἀτρειδῶν κάτα,
(303)  Τέκμησσα: τοὺς δʼ ἀμφʼ Ὀδυσσεῖ, συντιθεὶς γέλων πολύν,
(304)  Τέκμησσα: ὅσην κατʼ αὐτῶν ὕβριν ἐκτίσαιτʼ ἰών·
(305)  Τέκμησσα: κἄπειτʼ ἐπᾴξας αὖθις ἐς δόμους πάλιν,
(306)  Τέκμησσα: ἔμφρων μόλις πως ξὺν χρόνῳ καθίσταται,
(307)  Τέκμησσα: καὶ πλῆρες ἄτης ὡς διοπτεύει στέγος,
(308)  Τέκμησσα: παίσας κάρα ʼθώϋξεν· ἐν δʼ ἐρειπίοις
(309)  Τέκμησσα: νεκρῶν ἐρειφθεὶς ἕζετʼ ἀρνείου φόνου,
(310)  Τέκμησσα: κόμην ἀπρὶξ ὄνυξι συλλαβὼν χερί.
(311)  Τέκμησσα: καὶ τὸν μὲν ἧστο πλεῖστον ἄφθογγος χρόνον·
(312)  Τέκμησσα: ἔπειτʼ ἐμοὶ τὰ δείνʼ ἐπηπείλησʼ ἔπη,
(313)  Τέκμησσα: εἰ μὴ φανοίην πᾶν τὸ συντυχὸν πάθος,
(314)  Τέκμησσα: κἀνήρετʼ ἐν τῷ πράγματος κυροῖ ποτέ.
(315)  Τέκμησσα: κἀγώ, φίλοι, δείσασα τοὐξειργασμένον
(316)  Τέκμησσα: ἔλεξα πᾶν ὅσονπερ ἐξηπιστάμην.
(317)  Τέκμησσα: ὁ δʼ εὐθὺς ἐξῴμωξεν οἰμωγὰς λυγράς,
(318)  Τέκμησσα: ἃς οὔποτʼ αὐτοῦ πρόσθεν εἰσήκουσʼ ἐγώ·
(319)  Τέκμησσα: πρὸς γὰρ κακοῦ τε καὶ βαρυψύχου γόους
(320)  Τέκμησσα: τοιούσδʼ ἀεί ποτʼ ἀνδρὸς ἐξηγεῖτʼ ἔχειν·
(321)  Τέκμησσα: ἀλλʼ ἀψόφητος ὀξέων κωκυμάτων
(322)  Τέκμησσα: ὑπεστέναζε ταῦρος ὣς βρυχώμενος.
(323)  Τέκμησσα: νῦν δʼ ἐν τοιᾷδε κείμενος κακῇ τύχῃ
(324)  Τέκμησσα: ἄσιτος ἁνήρ, ἄποτος, ἐν μέσοις βοτοῖς
(325)  Τέκμησσα: σιδηροκμῆσιν ἥσυχος θακεῖ πεσών·
(326)  Τέκμησσα: καὶ δῆλός ἐστιν ὥς τι δρασείων κακόν.
(327)  Τέκμησσα: τοιαῦτα γάρ πως καὶ λέγει κὠδύρεται.
(328)  Τέκμησσα: ἀλλʼ, ὦ φίλοι, τούτων γὰρ οὕνεκʼ ἐστάλην,
(329)  Τέκμησσα: ἀρήξατʼ εἰσελθόντες, εἰ δύνασθέ τι·
(330)  Τέκμησσα: φίλων γὰρ οἱ τοιοίδε νικῶνται λόγοις.
(331)  Χορός: Τέκμησσα, δεινά, παῖ Τελεύταντος, λέγεις
(332)  Χορός: ἡμῖν, τὸν ἄνδρα διαπεφοιβάσθαι κακοῖς.
(333)  Αἴας: ἰώ μοί μοι.
(334)  Τέκμησσα: τάχʼ, ὡς ἔοικε, μᾶλλον· ἢ οὐκ ἠκούσατε
(335)  Τέκμησσα: Αἴαντος οἵαν τήνδε θωΰσσει βοήν;
(336)  Αἴας: ἰώ μοί μοι.
(337)  Χορός: ἁνὴρ ἔοικεν ἢ νοσεῖν ἢ τοῖς πάλαι
(338)  Χορός: νοσήμασιν ξυνοῦσι λυπεῖσθαι παρών.
(339)  Αἴας: ἰὼ παῖ παῖ.
(340)  Τέκμησσα: ὤμοι τάλαινʼ· Εὐρύσακες, ἀμφὶ σοὶ βοᾷ.
(341)  Τέκμησσα: τί ποτε μενοινᾷ; ποῦ ποτʼ εἶ; τάλαινʼ ἐγώ.
(342)  Αἴας: Τεῦκρον καλῶ. ποῦ Τεῦκρος; ἢ τὸν εἰσαεὶ
(343)  Αἴας: λεηλατήσει χρόνον, ἐγὼ δʼ ἀπόλλυμαι;
(344)  Χορός: ἁνὴρ φρονεῖν ἔοικεν. ἀλλʼ ἀνοίγετε.
(345)  Χορός: τάχʼ ἄν τινʼ αἰδῶ κἀπʼ ἐμοὶ βλέψας λάβοι.
(346)  Τέκμησσα: ἰδού, διοίγω· προσβλέπειν δʼ ἔξεστί σοι
(347)  Τέκμησσα: τὰ τοῦδε πράγη, καὐτὸς ὡς ἔχων κυρεῖ.
(348y) === Chor ===
(348x) == Strophe 1 ==
(348)  Αἴας: ἰὼ
(349)  Αἴας: φίλοι ναυβάται, μόνοι ἐμῶν φίλων,
(350)  Αἴας: μόνοι ἔτʼ ἐμμένοντες ὀρθῷ νόμῳ,
(351)  Αἴας: ἴδεσθέ μʼ οἷον ἄρτι κῦμα φοινίας ὑπὸ ζάλης
(352)  Αἴας: ἀμφίδρομον κυκλεῖται.
(354)  Χορός: οἴμʼ ὡς ἔοικας ὀρθὰ μαρτυρεῖν ἄγαν.
(355)  Χορός: δηλοῖ δὲ τοὔργον ὡς ἀφροντίστως ἔχει.
(356x) == Antistrophe 1 ==
(356)  Αἴας: ἰὼ
(357)  Αἴας: γένος ναΐας ἀρωγὸν τέχνας,
(358)  Αἴας: ἅλιον ὃς ἐπέβας ἑλίσσων πλάταν,
(360)  Αἴας: σέ τοι σέ τοι μόνον δέδορκα πημονὰν ἐπαρκέσοντʼ·
(361)  Αἴας: ἀλλά με συνδάϊξον.
(362)  Χορός: εὔφημα φώνει· μὴ κακὸν κακῷ διδοὺς
(363)  Χορός: ἄκος, πλέον τὸ πῆμα τῆς ἄτης τίθει.
(364x) == Strophe 2 ==
(364)  Αἴας: ὁρᾷς τὸν θρασύν, τὸν εὐκάρδιον,
(365)  Αἴας: τὸν ἐν δαΐοις ἄτρεστον μάχαις,
(366)  Αἴας: ἐν ἀφόβοις με θηρσὶ δεινὸν χέρας;
(367)  Αἴας: ὤμοι γέλωτος, οἷον ὑβρίσθην ἄρα.
(368)  Τέκμησσα: μή, δέσποτʼ Αἴας, λίσσομαί σʼ, αὔδα τάδε.
(369)  Αἴας: οὐκ ἐκτός; οὐκ ἄψορρον ἐκνεμεῖ πόδα;
(370)  Αἴας: αἰαῖ αἰαῖ.
(371)  Χορός: ὦ πρὸς θεῶν ὕπεικε καὶ φρόνησον εὖ.
(372)  Αἴας: ὦ δύσμορος, ὃς χερὶ μὲν
(373)  Αἴας: μεθῆκα τοὺς ἀλάστορας, ἐν δʼ ἑλίκεσσι
(375)  Αἴας: βουσὶ καὶ κλυτοῖς πεσὼν αἰπολίοις
(376)  Αἴας: ἐρεμνὸν αἷμʼ ἔδευσα.
(377)  Χορός: τί δῆτʼ ἂν ἀλγοίης ἐπʼ ἐξειργασμένοις;
(378)  Χορός: οὐ γὰρ γένοιτʼ ἂν ταῦθʼ ὅπως οὐχ ὧδʼ ἔχειν.
(379x) == Antistrophe 2 ==
(379)  Αἴας: ἰὼ πάνθʼ ὁρῶν ἁπάντων τʼ ἀεὶ
(380)  Αἴας: κακῶν ὄργανον, τέκνον Λαρτίου,
(381)  Αἴας: κακοπινέστατόν τʼ ἄλημα στρατοῦ,
(382)  Αἴας: ἦ που πολὺν γέλωθʼ ὑφʼ ἡδονῆς ἄγεις.
(383)  Χορός: ξύν τοι θεῷ πᾶς καὶ γελᾷ κὠδύρεται.
(384)  Αἴας: ἴδοιμι μήν νιν, καίπερ ὧδʼ ἀτώμενος.
(385)  Αἴας: ἰώ μοί μοι.
(386)  Χορός: μηδὲν μέγʼ εἴπῃς· οὐχ ὁρᾷς ἵνʼ εἶ κακοῦ;
(387)  Αἴας: ὦ Ζεῦ, προγόνων προπάτωρ,
(388)  Αἴας: πῶς ἂν τὸν αἱμυλώτατον, ἐχθρὸν ἄλημα,
(390)  Αἴας: τούς τε δισσάρχας ὀλέσσας βασιλῆς
(391)  Αἴας: τέλος θάνοιμι καὐτός;
(392)  Τέκμησσα: ὅταν κατεύχῃ ταῦθʼ, ὁμοῦ κἀμοὶ θανεῖν
(393)  Τέκμησσα: εὔχου· τί γὰρ δεῖ ζῆν με σοῦ τεθνηκότος;
(394x) == Strophe 3 ==
(394)  Αἴας: ἰὼ
(394a)  Αἴας: σκότος, ἐμὸν φάος,
(395)  Αἴας: ἔρεβος ὦ φαεννότατον, ὡς ἐμοί,
(396)  Αἴας: ἕλεσθʼ ἕλεσθέ μʼ οἰκήτορα,
(397)  Αἴας: ἕλεσθέ μʼ· οὔτε γὰρ θεῶν γένος οὔθʼ ἁμερίων
(400)  Αἴας: ἔτʼ ἄξιος βλέπειν τινʼ εἰς ὄνασιν ἀνθρώπων.
(400a)  Αἴας: ἀλλά μʼ ἁ Διὸς
(401)  Αἴας: ἀλκίμα θεὸς
(402)  Αἴας: ὀλέθριʼ αἰκίζει.
(403)  Αἴας: ποῖ τις οὖν φύγῃ;
(404)  Αἴας: ποῖ μολὼν μενῶ;
(405)  Αἴας: εἰ τὰ μὲν φθίνει, φίλοι, τοιοῖσδʼ
(406)  Αἴας: ὁμοῦ πέλας, μώραις δʼ ἄγραις προσκείμεθα,
(407)  Αἴας: πᾶς δὲ στρατὸς δίπαλτος ἄν με
(408)  Αἴας: χειρὶ φονεύοι.
(410)  Τέκμησσα: ὦ δυστάλαινα, τοιάδʼ ἄνδρα χρήσιμον
(411)  Τέκμησσα: φωνεῖν, ἃ πρόσθεν οὗτος οὐκ ἔτλη ποτʼ ἄν.
(412x) == Antistrophe 3 ==
(412)  Αἴας: ἰὼ
(412a)  Αἴας: πόροι ἁλίρροθοι
(413)  Αἴας: πάραλά τʼ ἄντρα καὶ νέμος ἐπάκτιον,
(414)  Αἴας: πολὺν πολύν με δαρόν τε δὴ
(415)  Αἴας: κατείχετʼ ἀμφὶ Τροίαν χρόνον· ἀλλʼ οὐκέτι μʼ, οὐκ
(416)  Αἴας: ἔτʼ ἀμπνοὰς ἔχοντα· τοῦτό τις φρονῶν ἴστω.
(417)  Αἴας: ὦ Σκαμάνδριοι
(418)  Αἴας: γείτονες ῥοαί,
(420)  Αἴας: εὔφρονες Ἀργείοις,
(421)  Αἴας: οὐκέτʼ ἄνδρα μὴ
(422)  Αἴας: τόνδʼ ἴδητʼ, ἔπος
(423)  Αἴας: ἐξερῶ μέγʼ, οἷον οὔτινα
(425)  Αἴας: Τροία στρατοῦ δέρχθη χθονὸς μολόντʼ ἀπὸ
(426)  Αἴας: Ἑλλανίδος· τανῦν δʼ ἄτιμος
(427)  Αἴας: ὧδε πρόκειμαι.
(428)  Χορός: οὔτοι σʼ ἀπείργειν οὐδʼ ὅπως ἐῶ λέγειν
(429)  Χορός: ἔχω, κακοῖς τοιοῖσδε συμπεπτωκότα.
(430x) === Episode ===
(430)  Αἴας: αἰαῖ· τίς ἄν ποτʼ ᾤεθʼ ὧδʼ ἐπώνυμον
(431)  Αἴας: τοὐμὸν ξυνοίσειν ὄνομα τοῖς ἐμοῖς κακοῖς;
(432)  Αἴας: νῦν γὰρ πάρεστι καὶ δὶς αἰάζειν ἐμοὶ
(433)  Αἴας: καὶ τρίς· τοιούτοις γὰρ κακοῖς ἐντυγχάνω·
(434)  Αἴας: ὅτου πατὴρ μὲν τῆσδʼ ἀπʼ Ἰδαίας χθονὸς
(435)  Αἴας: τὰ πρῶτα καλλιστεῖʼ ἀριστεύσας στρατοῦ
(436)  Αἴας: πρὸς οἶκον ἦλθε πᾶσαν εὔκλειαν φέρων·
(437)  Αἴας: ἐγὼ δʼ ὁ κείνου παῖς, τὸν αὐτὸν ἐς τόπον
(438)  Αἴας: Τροίας ἐπελθὼν οὐκ ἐλάσσονι σθένει
(439)  Αἴας: οὐδʼ ἔργα μείω χειρὸς ἀρκέσας ἐμῆς,
(440)  Αἴας: ἄτιμος Ἀργείοισιν ὧδʼ ἀπόλλυμαι.
(441)  Αἴας: καίτοι τοσοῦτόν γʼ ἐξεπίστασθαι δοκῶ·
(442)  Αἴας: εἰ ζῶν Ἀχιλλεὺς τῶν ὅπλων τῶν ὧν πέρι
(443)  Αἴας: κρίνειν ἔμελλε κράτος ἀριστείας τινί,
(444)  Αἴας: οὐκ ἄν τις αὔτʼ ἔμαρψεν ἄλλος ἀντʼ ἐμοῦ.
(445)  Αἴας: νῦν δʼ αὔτʼ Ἀτρεῖδαι φωτὶ παντουργῷ φρένας
(446)  Αἴας: ἔπραξαν, ἀνδρὸς τοῦδʼ ἀπώσαντες κράτη.
(447)  Αἴας: κεἰ μὴ τόδʼ ὄμμα καὶ φρένες διάστροφοι
(448)  Αἴας: γνώμης ἀπῇξαν τῆς ἐμῆς, οὐκ ἄν ποτε
(449)  Αἴας: δίκην κατʼ ἄλλου φωτὸς ὧδʼ ἐψήφισαν.
(450)  Αἴας: νῦν δʼ ἡ Διὸς γοργῶπις ἀδάματος θεὰ
(451)  Αἴας: ἤδη μʼ ἐπʼ αὐτοῖς χεῖρʼ ἐπεντύνοντʼ ἐμὴν
(452)  Αἴας: ἔσφηλεν, ἐμβαλοῦσα λυσσώδη νόσον,
(453)  Αἴας: ὥστʼ ἐν τοιοῖσδε χεῖρας αἱμάξαι βοτοῖς·
(454)  Αἴας: κεῖνοι δʼ ἐπεγγελῶσιν ἐκπεφευγότες,
(455)  Αἴας: ἐμοῦ μὲν οὐχ ἑκόντος· εἰ δέ τις θεῶν
(456)  Αἴας: βλάπτοι, φύγοι τἂν χὠ κακὸς τὸν κρείσσονα.
(457)  Αἴας: καὶ νῦν τί χρὴ δρᾶν; ὅστις ἐμφανῶς θεοῖς
(458)  Αἴας: ἐχθαίρομαι, μισεῖ δέ μʼ Ἑλλήνων στρατός,
(459)  Αἴας: ἔχθει δὲ Τροία πᾶσα καὶ πεδία τάδε.
(460)  Αἴας: πότερα πρὸς οἴκους, ναυλόχους λιπὼν ἕδρας
(461)  Αἴας: μόνους τʼ Ἀτρείδας, πέλαγος Αἰγαῖον περῶ;
(462)  Αἴας: καὶ ποῖον ὄμμα πατρὶ δηλώσω φανεὶς
(463)  Αἴας: Τελαμῶνι; πῶς με τλήσεταί ποτʼ εἰσιδεῖν
(464)  Αἴας: γυμνὸν φανέντα τῶν ἀριστείων ἄτερ,
(465)  Αἴας: ὧν αὐτὸς ἔσχε στέφανον εὐκλείας μέγαν;
(466)  Αἴας: οὐκ ἔστι τοὔργον τλητόν. ἀλλὰ δῆτʼ ἰὼν
(467)  Αἴας: πρὸς ἔρυμα Τρώων, ξυμπεσὼν μόνος μόνοις
(468)  Αἴας: καὶ δρῶν τι χρηστόν, εἶτα λοίσθιον θάνω;
(469)  Αἴας: ἀλλʼ ὧδέ γʼ Ἀτρείδας ἂν εὐφράναιμί που.
(470)  Αἴας: οὐκ ἔστι ταῦτα. πεῖρά τις ζητητέα
(471)  Αἴας: τοιάδʼ ἀφʼ ἧς γέροντι δηλώσω πατρὶ
(472)  Αἴας: μή τοι φύσιν γʼ ἄσπλαγχνος ἐκ κείνου γεγώς.
(473)  Αἴας: αἰσχρὸν γὰρ ἄνδρα τοῦ μακροῦ χρῄζειν βίου,
(474)  Αἴας: κακοῖσιν ὅστις μηδὲν ἐξαλλάσσεται.
(475)  Αἴας: τί γὰρ παρʼ ἦμαρ ἡμέρα τέρπειν ἔχει
(476)  Αἴας: προσθεῖσα κἀναθεῖσα τοῦ γε κατθανεῖν;
(477)  Αἴας: οὐκ ἂν πριαίμην οὐδενὸς λόγου βροτὸν
(478)  Αἴας: ὅστις κεναῖσιν ἐλπίσιν θερμαίνεται·
(479)  Αἴας: ἀλλʼ ἢ καλῶς ζῆν ἢ καλῶς τεθνηκέναι
(480)  Αἴας: τὸν εὐγενῆ χρή. πάντʼ ἀκήκοας λόγον.
(481)  Χορός: οὐδεὶς ἐρεῖ ποθʼ ὡς ὑπόβλητον λόγον,
(482)  Χορός: Αἴας, ἔλεξας, ἀλλὰ τῆς σαυτοῦ φρενός·
(483)  Χορός: παῦσαί γε μέντοι καὶ δὸς ἀνδράσιν φίλοις
(484)  Χορός: γνώμης κρατῆσαι, τάσδε φροντίδας μεθείς.
(485)  Τέκμησσα: ὦ δέσποτʼ Αἴας, τῆς ἀναγκαίας τύχης
(486)  Τέκμησσα: οὐκ ἔστιν οὐδὲν μεῖζον ἀνθρώποις κακόν.
(487)  Τέκμησσα: ἐγὼ δʼ ἐλευθέρου μὲν ἐξέφυν πατρός,
(488)  Τέκμησσα: εἴπερ τινὸς σθένοντος ἐν πλούτῳ Φρυγῶν·
(489)  Τέκμησσα: νῦν δʼ εἰμὶ δούλη· θεοῖς γὰρ ὧδʼ ἔδοξέ που
(490)  Τέκμησσα: καὶ σῇ μάλιστα χειρί. τοιγαροῦν, ἐπεὶ
(491)  Τέκμησσα: τὸ σὸν λέχος ξυνῆλθον, εὖ φρονῶ τὰ σά,
(492)  Τέκμησσα: καί σʼ ἀντιάζω πρός τʼ ἐφεστίου Διὸς
(493)  Τέκμησσα: εὐνῆς τε τῆς σῆς, ᾗ συνηλλάχθης ἐμοί,
(494)  Τέκμησσα: μή μʼ ἀξιώσῃς βάξιν ἀλγεινὴν λαβεῖν
(495)  Τέκμησσα: τῶν σῶν ὑπʼ ἐχθρῶν, χειρίαν ἐφείς τινι.
(496)  Τέκμησσα: ᾗ γὰρ θάνῃς σὺ καὶ τελευτήσας ἀφῇς,
(497)  Τέκμησσα: ταύτῃ νόμιζε κἀμὲ τῇ τόθʼ ἡμέρᾳ
(498)  Τέκμησσα: βίᾳ ξυναρπασθεῖσαν Ἀργείων ὕπο
(499)  Τέκμησσα: ξὺν παιδὶ τῷ σῷ δουλίαν ἕξειν τροφήν.
(500)  Τέκμησσα: καί τις πικρὸν πρόσφθεγμα δεσποτῶν ἐρεῖ
(501)  Τέκμησσα: λόγοις ἰάπτων· ἴδετε τὴν ὁμευνέτιν
(502)  Τέκμησσα: Αἴαντος, ὃς μέγιστον ἴσχυσεν στρατοῦ,
(503)  Τέκμησσα: οἵας λατρείας ἀνθʼ ὅσου ζήλου τρέφει.
(504)  Τέκμησσα: τοιαῦτʼ ἐρεῖ τις· κἀμὲ μὲν δαίμων ἐλᾷ,
(505)  Τέκμησσα: σοὶ δʼ αἰσχρὰ τἄπη ταῦτα καὶ τῷ σῷ γένει.
(506)  Τέκμησσα: ἀλλʼ αἴδεσαι μὲν πατέρα τὸν σὸν ἐν λυγρῷ
(507)  Τέκμησσα: γήρᾳ προλείπων, αἴδεσαι δὲ μητέρα
(508)  Τέκμησσα: πολλῶν ἐτῶν κληροῦχον, ἥ σε πολλάκις
(509)  Τέκμησσα: θεοῖς ἀρᾶται ζῶντα πρὸς δόμους μολεῖν·
(510)  Τέκμησσα: οἴκτιρε δʼ, ὦναξ, παῖδα τὸν σόν, εἰ νέας
(511)  Τέκμησσα: τροφῆς στερηθεὶς σοῦ διοίσεται μόνος
(512)  Τέκμησσα: ὑπʼ ὀρφανιστῶν μὴ φίλων, ὅσον κακὸν
(513)  Τέκμησσα: κείνῳ τε κἀμοὶ τοῦθʼ, ὅταν θάνῃς, νεμεῖς.
(514)  Τέκμησσα: ἐμοὶ γὰρ οὐκέτʼ ἔστιν εἰς ὅ τι βλέπω
(515)  Τέκμησσα: πλὴν σοῦ. σὺ γάρ μοι πατρίδʼ ᾔστωσας δόρει,
(516)  Τέκμησσα: καὶ μητέρʼ ἄλλη μοῖρα τὸν φύσαντά τε
(517)  Τέκμησσα: καθεῖλεν Ἅιδου θανασίμους οἰκήτορας.
(518)  Τέκμησσα: τίς δῆτʼ ἐμοὶ γένοιτʼ ἂν ἀντὶ σοῦ πατρίς;
(519)  Τέκμησσα: τίς πλοῦτος; ἐν σοὶ πᾶσʼ ἔγωγε σῴζομαι.
(520)  Τέκμησσα: ἀλλʼ ἴσχε κἀμοῦ μνῆστιν· ἀνδρί τοι χρεὼν
(521)  Τέκμησσα: μνήμην προσεῖναι, τερπνὸν εἴ τί που πάθοι.
(522)  Τέκμησσα: χάρις χάριν γάρ ἐστιν ἡ τίκτουσʼ ἀεί·
(523)  Τέκμησσα: ὅτου δʼ ἀπορρεῖ μνῆστις εὖ πεπονθότος,
(524)  Τέκμησσα: οὐκ ἂν γένοιτʼ ἔθʼ οὗτος εὐγενὴς ἀνήρ.
(525)  Χορός: Αἴας, ἔχειν σʼ ἂν οἶκτον ὡς κἀγὼ φρενὶ
(526)  Χορός: θέλοιμʼ ἄν· αἰνοίης γὰρ ἂν τὰ τῆσδʼ ἔπη.
(527)  Αἴας: καὶ κάρτʼ ἐπαίνου τεύξεται πρὸς γοῦν ἐμοῦ,
(528)  Αἴας: ἐὰν μόνον τὸ ταχθὲν εὖ τολμᾷ τελεῖν.
(529)  Τέκμησσα: ἀλλʼ ὦ φίλʼ Αἴας, πάντʼ ἔγωγε πείσομαι.
(530)  Αἴας: κόμιζέ νύν μοι παῖδα τὸν ἐμόν, ὡς ἴδω.
(531)  Τέκμησσα: καὶ μὴν φόβοισί γʼ αὐτὸν ἐξελυσάμην.
(532)  Αἴας: ἐν τοῖσδε τοῖς κακοῖσιν; ἢ τί μοι λέγεις;
(533)  Τέκμησσα: μὴ σοί γέ που δύστηνος ἀντήσας θάνοι.
(534)  Αἴας: πρέπον γέ τἂν ἦν δαίμονος τοὐμοῦ τόδε.
(535)  Τέκμησσα: ἀλλʼ οὖν ἐγὼ ʼφύλαξα τοῦτό γʼ ἀρκέσαι.
(536)  Αἴας: ἐπῄνεσʼ ἔργον καὶ πρόνοιαν ἣν ἔθου.
(537)  Τέκμησσα: τί δῆτʼ ἂν ὡς ἐκ τῶνδʼ ἂν ὠφελοῖμί σε;
(538)  Αἴας: δός μοι προσειπεῖν αὐτὸν ἐμφανῆ τʼ ἰδεῖν.
(539)  Τέκμησσα: καὶ μὴν πέλας γε προσπόλοις φυλάσσεται.
(540)  Αἴας: τί δῆτα μέλλει μὴ οὐ παρουσίαν ἔχειν;
(541)  Τέκμησσα: ὦ παῖ, πατὴρ καλεῖ σε. δεῦρο προσπόλων
(542)  Τέκμησσα: ἄγʼ αὐτὸν ὅσπερ χερσὶν εὐθύνων κυρεῖς.
(543)  Αἴας: ἕρποντι φωνεῖς ἢ λελειμμένῳ λόγων;
(544)  Τέκμησσα: καὶ δὴ κομίζει προσπόλων ὅδʼ ἐγγύθεν.
(545)  Αἴας: αἶρʼ αὐτόν, αἶρε δεῦρο· ταρβήσει γὰρ οὒ
(546)  Αἴας: νεοσφαγῆ που τόνδε προσλεύσσων φόνον,
(547)  Αἴας: εἴπερ δικαίως ἔστʼ ἐμὸς τὰ πατρόθεν.
(548)  Αἴας: ἀλλʼ αὐτίκʼ ὠμοῖς αὐτὸν ἐν νόμοις πατρὸς
(549)  Αἴας: δεῖ πωλοδαμνεῖν κἀξομοιοῦσθαι φύσιν.
(550)  Αἴας: ὦ παῖ, γένοιο πατρὸς εὐτυχέστερος,
(551)  Αἴας: τὰ δʼ ἄλλʼ ὅμοιος· καὶ γένοιʼ ἂν οὐ κακός.
(552)  Αἴας: καίτοι σε καὶ νῦν τοῦτό γε ζηλοῦν ἔχω,
(553)  Αἴας: ὁθούνεκʼ οὐδὲν τῶνδʼ ἐπαισθάνει κακῶν·
(554)  Αἴας: ἐν τῷ φρονεῖν γὰρ μηδὲν ἥδιστος βίος,
(554a)  Αἴας: τὸ μὴ φρονεῖν γὰρ κάρτʼ ἀνώδυνον κακόν
(555)  Αἴας: ἕως τὸ χαίρειν καὶ τὸ λυπεῖσθαι μάθῃς.
(556)  Αἴας: ὅταν δʼ ἵκῃ πρὸς τοῦτο, δεῖ σʼ ὅπως πατρὸς
(557)  Αἴας: δείξεις ἐν ἐχθροῖς, οἷος ἐξ οἵου ʼτράφης.
(558)  Αἴας: τέως δὲ κούφοις πνεύμασιν βόσκου, νέαν
(559)  Αἴας: ψυχὴν ἀτάλλων, μητρὶ τῇδε χαρμονήν.
(560)  Αἴας: οὔτοι σʼ Ἀχαιῶν, οἶδα, μή τις ὑβρίσῃ
(561)  Αἴας: στυγναῖσι λώβαις, οὐδὲ χωρὶς ὄντʼ ἐμοῦ.
(562)  Αἴας: τοῖον πυλωρὸν φύλακα Τεῦκρον ἀμφί σοι
(563)  Αἴας: λείψω τροφῆ τʼ ἄοκνον ἔμπα, κεἰ τανῦν
(564)  Αἴας: τηλωπὸς οἰχνεῖ, δυσμενῶν θήραν ἔχων.
(565)  Αἴας: ἀλλʼ, ἄνδρες ἀσπιστῆρες, ἐνάλιος λεώς,
(566)  Αἴας: ὑμῖν τε κοινὴν τήνδʼ ἐπισκήπτω χάριν,
(567)  Αἴας: κείνῳ τʼ ἐμὴν ἀγγείλατʼ ἐντολήν, ὅπως
(568)  Αἴας: τὸν παῖδα τόνδε πρὸς δόμους ἐμοὺς ἄγων
(569)  Αἴας: Τελαμῶνι δείξει μητρί τʼ, Ἐριβοίᾳ λέγω,
(570)  Αἴας: ὥς σφιν γένηται γηροβοσκὸς εἰσαεί,
(571)  Αἴας: μέχρις οὗ μυχοὺς κίχωσι τοῦ κάτω θεοῦ,
(572)  Αἴας: καὶ τἀμὰ τεύχη μήτʼ ἀγωνάρχαι τινὲς
(573)  Αἴας: θήσουσʼ Ἀχαιοῖς μήθʼ ὁ λυμεὼν ἐμός.
(574)  Αἴας: ἀλλʼ αὐτό μοι σύ, παῖ, λαβὼν ἐπώνυμον,
(575)  Αἴας: Εὐρύσακες, ἴσχε διὰ πολυρράφου στρέφων
(576)  Αἴας: πόρπακος, ἑπτάβοιον ἄρρηκτον σάκος·
(577)  Αἴας: τὰ δʼ ἄλλα τεύχη κοίνʼ ἐμοὶ τεθάψεται.
(578)  Αἴας: ἀλλʼ ὡς τάχος τὸν παῖδα τόνδʼ ἤδη δέχου
(579)  Αἴας: καὶ δῶμα πάκτου, μηδʼ ἐπισκήνους γόους
(580)  Αἴας: δάκρυε· κάρτα τοι φιλοίκτιστον γυνή.
(581)  Αἴας: πύκαζε θᾶσσον· οὐ πρὸς ἰατροῦ σοφοῦ
(582)  Αἴας: θρηνεῖν ἐπῳδὰς πρὸς τομῶντι πήματι.
(583)  Χορός: δέδοικʼ ἀκούων τήνδε τὴν προθυμίαν·
(584)  Χορός: οὐ γάρ μʼ ἀρέσκει γλῶσσά σου τεθηγμένη.
(585)  Τέκμησσα: ὦ δέσποτʼ Αἴας, τί ποτε δρασείεις φρενί;
(586)  Αἴας: μὴ κρῖνε, μὴ ʼξέταζε· σωφρονεῖν καλόν.
(587)  Τέκμησσα: οἴμʼ ὡς ἀθυμῶ· καί σε πρὸς τοῦ σοῦ τέκνου
(588)  Τέκμησσα: καὶ θεῶν ἱκνοῦμαι, μὴ προδοὺς ἡμᾶς γένῃ.
(589)  Αἴας: ἄγαν γε λυπεῖς· οὐ κάτοισθʼ ἐγὼ θεοῖς
(590)  Αἴας: ὡς οὐδὲν ἀρκεῖν εἴμʼ ὀφειλέτης ἔτι;
(591)  Τέκμησσα: εὔφημα φώνει.
(591a)  Αἴας: τοῖς ἀκούουσιν λέγε.
(592)  Τέκμησσα: σὺ δʼ οὐχὶ πείσει;
(592a)  Αἴας: πόλλʼ ἄγαν ἤδη θροεῖς.
(593)  Τέκμησσα: ταρβῶ γάρ, ὦναξ.
(593a)  Αἴας: οὐ ξυνέρξεθʼ ὡς τάχος;
(594)  Τέκμησσα: πρὸς θεῶν, μαλάσσου.
(594a)  Αἴας: μῶρά μοι δοκεῖς φρονεῖν,
(595)  Αἴας: εἰ τοὐμὸν ἦθος ἄρτι παιδεύειν νοεῖς.
(596y) === Chor ===
(596x) == Strophe 1 ==
(596)  Χορός: ὦ κλεινὰ Σαλαμίς, σὺ μέν που
(597)  Χορός: ναίεις ἁλίπλακτος, εὐδαίμων,
(598)  Χορός: πᾶσιν περίφαντος ἀεί·
(600)  Χορός: ἐγὼ δʼ ὁ τλάμων παλαιὸς ἀφʼ οὗ χρόνος
(601)  Χορός: Ἰδαῖα μίμνων λειμώνιʼ ἔπαυλα μηνῶν
(602)  Χορός: ἀνήριθμος αἰὲν εὐνῶμαι
(605)  Χορός: χρόνῳ τρυχόμενος,
(606)  Χορός: κακὰν ἐλπίδʼ ἔχων
(607)  Χορός: ἔτι μέ ποτʼ ἀνύσειν
(608)  Χορός: τὸν ἀπότροπον ἀΐδηλον Ἅιδαν.
(609x) == Antistrophe 1 ==
(609)  Χορός: καί μοι δυσθεράπευτος Αἴας
(610)  Χορός: ξύνεστιν ἔφεδρος, ὤμοι μοι,
(611)  Χορός: θείᾳ μανίᾳ ξύναυλος·
(612)  Χορός: ὃν ἐξεπέμψω πρὶν δή ποτε θουρίῳ
(613)  Χορός: κρατοῦντʼ ἐν Ἄρει· νῦν δʼ αὖ φρενὸς οἰοβώτας
(615)  Χορός: φίλοις μέγα πένθος ηὕρηται.
(616)  Χορός: τὰ πρὶν δʼ ἔργα χεροῖν
(617)  Χορός: μεγίστας ἀρετᾶς
(620)  Χορός: ἄφιλα παρʼ ἀφίλοις
(621)  Χορός: ἔπεσʼ ἔπεσε μελέοις Ἀτρείδαις.
(622x) == Strophe 2 ==
(622)  Χορός: ἦ που παλαιᾷ μὲν σύντροφος ἁμέρᾳ,
(625)  Χορός: λευκῷ δὲ γήρᾳ μάτηρ νιν ὅταν νοσοῦντα
(626)  Χορός: φρενομόρως ἀκούσῃ,
(627)  Χορός: αἴλινον αἴλινον
(628)  Χορός: οὐδʼ οἰκτρᾶς γόον ὄρνιθος ἀηδοῦς
(630)  Χορός: ἥσει δύσμορος, ἀλλʼ ὀξυτόνους μὲν ᾠδὰς
(631)  Χορός: θρηνήσει, χερόπλακτοι δʼ
(632)  Χορός: ἐν στέρνοισι πεσοῦνται
(633)  Χορός: δοῦποι καὶ πολιᾶς ἄμυγμα χαίτας.
(635x) == Antistrophe 2 ==
(635)  Χορός: κρείσσων παρʼ Ἅιδᾳ κεύθων ὁ νοσῶν μάταν,
(636)  Χορός: ὃς ἐκ πατρῴας ἥκων γενεᾶς ἄριστος
(637)  Χορός: πολυπόνων Ἀχαιῶν,
(638)  Χορός: οὐκέτι συντρόφοις
(640)  Χορός: ὀργαῖς ἔμπεδος, ἀλλʼ ἐκτὸς ὁμιλεῖ.
(641)  Χορός: ὦ τλᾶμον πάτερ, οἵαν σε μένει πυθέσθαι
(642)  Χορός: παιδὸς δύσφορον ἄταν,
(643)  Χορός: ἃν οὔπω τις ἔθρεψεν
(645)  Χορός: αἰὼν Αἰακιδᾶν ἄτερθε τοῦδε.
(646x) === Episode ===
(646)  Αἴας: ἅπανθʼ ὁ μακρὸς κἀναρίθμητος χρόνος
(647)  Αἴας: φύει τʼ ἄδηλα καὶ φανέντα κρύπτεται·
(648)  Αἴας: κοὐκ ἔστʼ ἄελπτον οὐδέν, ἀλλʼ ἁλίσκεται
(649)  Αἴας: χὠ δεινὸς ὅρκος χαἰ περισκελεῖς φρένες.
(650)  Αἴας: κἀγὼ γάρ, ὃς τὰ δείνʼ ἐκαρτέρουν τότε,
(651)  Αἴας: βαφῇ σίδηρος ὣς ἐθηλύνθην στόμα
(652)  Αἴας: πρὸς τῆσδε τῆς γυναικός· οἰκτίρω δέ νιν
(653)  Αἴας: χήραν παρʼ ἐχθροῖς παῖδά τʼ ὀρφανὸν λιπεῖν.
(654)  Αἴας: ἀλλʼ εἶμι πρός τε λουτρὰ καὶ παρακτίους
(655)  Αἴας: λειμῶνας, ὡς ἂν λύμαθʼ ἁγνίσας ἐμὰ
(656)  Αἴας: μῆνιν βαρεῖαν ἐξαλύξωμαι θεᾶς·
(657)  Αἴας: μολών τε χῶρον ἔνθʼ ἂν ἀστιβῆ κίχω,
(658)  Αἴας: κρύψω τόδʼ ἔγχος τοὐμόν, ἔχθιστον βελῶν,
(659)  Αἴας: γαίας ὀρύξας ἔνθα μή τις ὄψεται·
(660)  Αἴας: ἀλλʼ αὐτὸ νὺξ Ἅιδης τε σῳζόντων κάτω.
(661)  Αἴας: ἐγὼ γὰρ ἐξ οὗ χειρὶ τοῦτʼ ἐδεξάμην
(662)  Αἴας: παρʼ Ἕκτορος δώρημα δυσμενεστάτου,
(663)  Αἴας: οὔπω τι κεδνὸν ἔσχον Ἀργείων πάρα.
(664)  Αἴας: ἀλλʼ ἔστʼ ἀληθὴς ἡ βροτῶν παροιμία,
(665)  Αἴας: ἐχθρῶν ἄδωρα δῶρα κοὐκ ὀνήσιμα.
(666)  Αἴας: τοιγὰρ τὸ λοιπὸν εἰσόμεσθα μὲν θεοῖς
(667)  Αἴας: εἴκειν, μαθησόμεσθα δʼ Ἀτρείδας σέβειν.
(668)  Αἴας: ἄρχοντές εἰσιν, ὥσθʼ ὑπεικτέον. τί μήν;
(669)  Αἴας: καὶ γὰρ τὰ δεινὰ καὶ τὰ καρτερώτατα
(670)  Αἴας: τιμαῖς ὑπείκει· τοῦτο μὲν νιφοστιβεῖς
(671)  Αἴας: χειμῶνες ἐκχωροῦσιν εὐκάρπῳ θέρει·
(672)  Αἴας: ἐξίσταται δὲ νυκτὸς αἰανὴς κύκλος
(673)  Αἴας: τῇ λευκοπώλῳ φέγγος ἡμέρᾳ φλέγειν·
(674)  Αἴας: δεινῶν τʼ ἄημα πνευμάτων ἐκοίμισε
(675)  Αἴας: στένοντα πόντον· ἐν δʼ ὁ παγκρατὴς ὕπνος
(676)  Αἴας: λύει πεδήσας, οὐδʼ ἀεὶ λαβὼν ἔχει.
(677)  Αἴας: ἡμεῖς δὲ πῶς οὐ γνωσόμεσθα σωφρονεῖν;
(678)  Αἴας: ἔγωγʼ· ἐπίσταμαι γὰρ ἀρτίως ὅτι
(679)  Αἴας: ὅ τʼ ἐχθρὸς ἡμῖν ἐς τοσόνδʼ ἐχθαρτέος,
(680)  Αἴας: ὡς καὶ φιλήσων αὖθις, ἔς τε τὸν φίλον
(681)  Αἴας: τοσαῦθʼ ὑπουργῶν ὠφελεῖν βουλήσομαι,
(682)  Αἴας: ὡς αἰὲν οὐ μενοῦντα· τοῖς πολλοῖσι γὰρ
(683)  Αἴας: βροτῶν ἄπιστός ἐσθʼ ἑταιρείας λιμήν.
(684)  Αἴας: ἀλλʼ ἀμφὶ μὲν τούτοισιν εὖ σχήσει· σὺ δὲ
(685)  Αἴας: ἔσω θεοῖς ἐλθοῦσα διὰ τάχους, γύναι,
(686)  Αἴας: εὔχου τελεῖσθαι τοὐμὸν ὧν ἐρᾷ κέαρ.
(687)  Αἴας: ὑμεῖς δʼ, ἑταῖροι, ταὐτὰ τῇδέ μοι τάδε
(688)  Αἴας: τιμᾶτε, Τεύκρῳ τʼ, ἢν μόλῃ, σημήνατε
(689)  Αἴας: μέλειν μὲν ἡμῶν, εὐνοεῖν δʼ ὑμῖν ἅμα.
(690)  Αἴας: ἐγὼ γὰρ εἶμʼ ἐκεῖσʼ ὅποι πορευτέον·
(691)  Αἴας: ὑμεῖς δʼ ἃ φράζω δρᾶτε, καὶ τάχʼ ἄν μʼ ἴσως
(692)  Αἴας: πύθοισθε, κεἰ νῦν δυστυχῶ, σεσωσμένον.
(693y) === Chor ===
(693x) == Strophe 1 ==
(693)  Χορός: ἔφριξʼ ἔρωτι, περιχαρὴς δʼ ἀνεπτόμαν.
(694)  Χορός: ἰὼ ἰὼ Πὰν Πάν,
(695)  Χορός: ὦ Πὰν Πὰν ἁλίπλαγκτε, Κυλλανίας χιονοκτύπου
(696)  Χορός: πετραίας ἀπὸ δειράδος φάνηθʼ, ὦ
(697)  Χορός: θεῶν χοροποίʼ ἄναξ, ὅπως μοι
(700)  Χορός: Νύσια Κνώσιʼ ὀρχήματʼ αὐτοδαῆ ξυνὼν ἰάψῃς·
(701)  Χορός: νῦν γὰρ ἐμοὶ μέλει χορεῦσαι.
(702)  Χορός: Ἰκαρίων δʼ ὑπὲρ πελαγέων μολὼν ἄναξ Ἀπόλλων
(705)  Χορός: ὁ Δάλιος εὔγνωστος
(706)  Χορός: ἐμοὶ ξυνείη διὰ παντὸς εὔφρων.
(707x) == Antistrophe 1 ==
(707)  Χορός: ἔλυσεν αἰνὸν ἄχος ἀπʼ ὀμμάτων Ἄρης.
(708)  Χορός: ἰὼ ἰώ, νῦν αὖ,
(709)  Χορός: νῦν, ὦ Ζεῦ, πάρα λευκὸν εὐάμερον πελάσαι φάος
(710)  Χορός: θοᾶν ὠκυάλων νεῶν, ὅτʼ Αἴας
(711)  Χορός: λαθίπονος πάλιν, θεῶν δʼ αὖ
(712)  Χορός: πάνθυτα θέσμιʼ ἐξήνυσʼ εὐνομίᾳ σέβων μεγίστᾳ.
(713)  Χορός: πάνθʼ ὁ μέγας χρόνος μαραίνει,
(715)  Χορός: κοὐδὲν ἀναύδατον φατίσαιμʼ ἄν, εὖτέ γʼ ἐξ ἀέλπτων
(716)  Χορός: Αἴας μετανεγνώσθη
(717)  Χορός: θυμοῦ τʼ Ἀτρείδαις μεγάλων τε νεικέων.
(719x) === Episode ===
(719)  Ἄγγελος: ἄνδρες φίλοι, τὸ πρῶτον ἀγγεῖλαι θέλω·
(720)  Ἄγγελος: Τεῦκρος πάρεστιν ἄρτι Μυσίων ἀπὸ
(721)  Ἄγγελος: κρημνῶν· μέσον δὲ προσμολὼν στρατήγιον
(722)  Ἄγγελος: κυδάζεται τοῖς πᾶσιν Ἀργείοις ὁμοῦ.
(723)  Ἄγγελος: στείχοντα γὰρ πρόσωθεν αὐτὸν ἐν κύκλῳ
(724)  Ἄγγελος: μαθόντες ἀμφέστησαν, εἶτʼ ὀνείδεσιν
(725)  Ἄγγελος: ἤρασσον ἔνθεν κἄνθεν οὔτις ἔσθʼ ὃς οὔ,
(726)  Ἄγγελος: τὸν τοῦ μανέντος κἀπιβουλευτοῦ στρατοῦ
(727)  Ἄγγελος: ξύναιμον ἀποκαλοῦντες, ὡς οὐκ ἀρκέσοι
(728)  Ἄγγελος: τὸ μὴ οὐ πέτροισι πᾶς καταξανθεὶς θανεῖν·
(729)  Ἄγγελος: ὥστʼ εἰς τοσοῦτον ἦλθον ὥστε καὶ χεροῖν
(730)  Ἄγγελος: κολεῶν ἐρυστὰ διεπεραιώθη ξίφη.
(731)  Ἄγγελος: λήγει δʼ ἔρις δραμοῦσα τοῦ προσωτάτω
(732)  Ἄγγελος: ἀνδρῶν γερόντων ἐν ξυναλλαγῇ λόγου.
(733)  Ἄγγελος: ἀλλʼ ἡμὶν Αἴας ποῦ ʼστιν, ὡς φράσω τάδε;
(734)  Ἄγγελος: τοῖς κυρίοις γὰρ πάντα χρὴ δηλοῦν λόγον.
(735)  Χορός: οὐκ ἔνδον, ἀλλὰ φροῦδος ἀρτίως, νέας
(736)  Χορός: βουλὰς νέοισιν ἐγκαταζεύξας τρόποις.
(737)  Ἄγγελος: ἰοὺ ἰού·
(738)  Ἄγγελος: βραδεῖαν ἡμᾶς ἆρʼ ὁ τήνδε τὴν ὁδὸν
(739)  Ἄγγελος: πέμπων ἔπεμψεν ἢ ʼφάνην ἐγὼ βραδύς.
(740)  Χορός: τί δʼ ἐστὶ χρείας τῆσδʼ ὑπεσπανισμένον;
(741)  Ἄγγελος: τὸν ἄνδρʼ ἀπηύδα Τεῦκρος ἔνδοθεν στέγης
(742)  Ἄγγελος: μὴ ʼξω παρήκειν, πρὶν παρὼν αὐτὸς τύχῃ.
(743)  Χορός: ἀλλʼ οἴχεταί τοι, πρὸς τὸ κέρδιστον τραπεὶς
(744)  Χορός: γνώμης, θεοῖσιν ὡς καταλλαχθῇ χόλου.
(745)  Ἄγγελος: ταῦτʼ ἐστὶ τἄπη μωρίας πολλῆς πλέα,
(746)  Ἄγγελος: εἴπερ τι Κάλχας εὖ φρονῶν μαντεύεται.
(747)  Χορός: ποῖον; τί δʼ εἰδὼς τοῦδε πράγματος πάρει;
(748)  Ἄγγελος: τοσοῦτον οἶδα καὶ παρὼν ἐτύγχανον.
(749)  Ἄγγελος: ἐκ γὰρ συνέδρου καὶ τυραννικοῦ κύκλου
(750)  Ἄγγελος: Κάλχας μεταστὰς οἶος Ἀτρειδῶν δίχα,
(751)  Ἄγγελος: εἰς χεῖρα Τεύκρου δεξιὰν φιλοφρόνως
(752)  Ἄγγελος: θεὶς εἶπε κἀπέσκηψε, παντοίᾳ τέχνῃ
(753)  Ἄγγελος: εἶρξαι κατʼ ἦμαρ τοὐμφανὲς τὸ νῦν τόδε
(754)  Ἄγγελος: Αἴανθʼ ὑπὸ σκηναῖσι μηδʼ ἀφέντʼ ἐᾶν,
(755)  Ἄγγελος: εἰ ζῶντʼ ἐκεῖνον εἰσιδεῖν θέλοι ποτέ.
(756)  Ἄγγελος: ἐλᾷ γὰρ αὐτὸν τῇδε θἠμέρᾳ μόνῃ
(757)  Ἄγγελος: δίας Ἀθάνας μῆνις, ὡς ἔφη λέγων.
(758)  Ἄγγελος: τὰ γὰρ περισσὰ κἀνόνητα σώματα
(759)  Ἄγγελος: πίπτειν βαρείαις πρὸς θεῶν δυσπραξίαις
(760)  Ἄγγελος: ἔφασχʼ ὁ μάντις, ὅστις ἀνθρώπου φύσιν
(761)  Ἄγγελος: βλαστὼν ἔπειτα μὴ κατʼ ἄνθρωπον φρονῇ.
(762)  Ἄγγελος: κεῖνος δʼ ἀπʼ οἴκων εὐθὺς ἐξορμώμενος
(763)  Ἄγγελος: ἄνους καλῶς λέγοντος ηὑρέθη πατρός.
(764)  Ἄγγελος: ὁ μὲν γὰρ αὐτὸν ἐννέπει· τέκνον, δόρει
(765)  Ἄγγελος: βούλου κρατεῖν μέν, σὺν θεῷ δʼ ἀεὶ κρατεῖν.
(766)  Ἄγγελος: ὁ δʼ ὑψικόμπως κἀφρόνως ἠμείψατο·
(767)  Ἄγγελος: πάτερ, θεοῖς μὲν κἂν ὁ μηδὲν ὢν ὁμοῦ
(768)  Ἄγγελος: κράτος κατακτήσαιτʼ· ἐγὼ δὲ καὶ δίχα
(769)  Ἄγγελος: κείνων πέποιθα τοῦτʼ ἐπισπάσειν κλέος.
(770)  Ἄγγελος: τοσόνδʼ ἐκόμπει μῦθον. εἶτα δεύτερον
(771)  Ἄγγελος: δίας Ἀθάνας, ἡνίκʼ ὀτρύνουσά νιν
(772)  Ἄγγελος: ηὐδᾶτʼ ἐπʼ ἐχθροῖς χεῖρα φοινίαν τρέπειν,
(773)  Ἄγγελος: τότʼ ἀντιφωνεῖ δεινὸν ἄρρητόν τʼ ἔπος·
(774)  Ἄγγελος: ἄνασσα, τοῖς ἄλλοισιν Ἀργείων πέλας
(775)  Ἄγγελος: ἵστω, καθʼ ἡμᾶς δʼ οὔποτʼ ἐκρήξει μάχη.
(776)  Ἄγγελος: τοιοῖσδέ τοι λόγοισιν ἀστεργῆ θεᾶς
(777)  Ἄγγελος: ἐκτήσατʼ ὀργήν, οὐ κατʼ ἄνθρωπον φρονῶν.
(778)  Ἄγγελος: ἀλλʼ εἴπερ ἔστι τῇδε θἠμέρᾳ, τάχʼ ἂν
(779)  Ἄγγελος: γενοίμεθʼ αὐτοῦ σὺν θεῷ σωτήριοι.
(780)  Ἄγγελος: τοσαῦθʼ ὁ μάντις εἶφʼ· ὁ δʼ εὐθὺς ἐξ ἕδρας
(781)  Ἄγγελος: πέμπει με σοὶ φέροντα τάσδʼ ἐπιστολὰς
(782)  Ἄγγελος: Τεῦκρος φυλάσσειν. εἰ δʼ ἀπεστερήμεθα,
(783)  Ἄγγελος: οὐκ ἔστιν ἁνὴρ κεῖνος, εἰ Κάλχας σοφός.
(784)  Χορός: ὦ δαΐα Τέκμησσα, δύσμορον γένος,
(785)  Χορός: ὅρα μολοῦσα τόνδʼ ὁποῖʼ ἔπη θροεῖ·
(786)  Χορός: ξυρεῖ γὰρ ἐν χρῷ τοῦτο μὴ χαίρειν τινά.
(787)  Τέκμησσα: τί μʼ αὖ τάλαιναν, ἀρτίως πεπαυμένην
(788)  Τέκμησσα: κακῶν ἀτρύτων, ἐξ ἕδρας ἀνίστατε;
(789)  Χορός: τοῦδʼ εἰσάκουε τἀνδρός, ὡς ἥκει φέρων
(790)  Χορός: Αἴαντος ἡμῖν πρᾶξιν ἣν ἤλγησʼ ἐγώ.
(791)  Τέκμησσα: οἴμοι, τί φής, ἄνθρωπε; μῶν ὀλώλαμεν;
(792)  Ἄγγελος: οὐκ οἶδα τὴν σὴν πρᾶξιν, Αἴαντος δʼ ὅτι,
(793)  Ἄγγελος: θυραῖος εἴπερ ἐστίν, οὐ θαρσῶ πέρι.
(794)  Τέκμησσα: καὶ μὴν θυραῖος, ὥστε μʼ ὠδίνειν τί φής.
(795)  Ἄγγελος: ἐκεῖνον εἴργειν Τεῦκρος ἐξεφίεται
(796)  Ἄγγελος: σκηνῆς ὕπαυλον μηδʼ ἀφιέναι μόνον.
(797)  Τέκμησσα: ποῦ δʼ ἐστὶ Τεῦκρος, κἀπὶ τῷ λέγει τάδε;
(798)  Ἄγγελος: πάρεστʼ ἐκεῖνος ἄρτι· τήνδε δʼ ἔξοδον
(799)  Ἄγγελος: ὀλεθρίαν Αἴαντος ἐλπίζει φέρειν.
(800)  Τέκμησσα: οἴμοι τάλαινα, τοῦ ποτʼ ἀνθρώπων μαθών;
(801)  Ἄγγελος: τοῦ Θεστορείου μάντεως, καθʼ ἡμέραν
(802)  Ἄγγελος: τὴν νῦν, ὅτʼ αὐτῷ θάνατον ἢ βίον φέρει.
(803)  Τέκμησσα: οἲ ʼγώ, φίλοι, πρόστητʼ ἀναγκαίας τύχης,
(804)  Τέκμησσα: καὶ σπεύσαθʼ, οἱ μὲν Τεῦκρον ἐν τάχει μολεῖν,
(805)  Τέκμησσα: οἱ δʼ ἑσπέρους ἀγκῶνας, οἱ δʼ ἀντηλίους
(806)  Τέκμησσα: ζητεῖτʼ ἰόντες τἀνδρὸς ἔξοδον κακήν.
(807)  Τέκμησσα: ἔγνωκα γὰρ δὴ φωτὸς ἠπατημένη
(808)  Τέκμησσα: καὶ τῆς παλαιᾶς χάριτος ἐκβεβλημένη.
(809)  Τέκμησσα: οἴμοι, τί δράσω, τέκνον; οὐχ ἱδρυτέον·
(810)  Τέκμησσα: ἀλλʼ εἶμι κἀγὼ κεῖσʼ ὅποιπερ ἂν σθένω.
(811)  Τέκμησσα: χωρῶμεν, ἐγκονῶμεν, οὐχ ἕδρας ἀκμὴ
(812)  Τέκμησσα: σῴζειν θέλοντας ἄνδρα γʼ ὃς σπεύδῃ θανεῖν.
(813)  Χορός: χωρεῖν ἕτοιμος, κοὐ λόγῳ δείξω μόνον·
(814)  Χορός: τάχος γὰρ ἔργου καὶ ποδῶν ἅμʼ ἕψεται,
(815)  Αἴας: ὁ μὲν σφαγεὺς ἕστηκεν ᾗ τομώτατος
(816)  Αἴας: γένοιτʼ ἄν, εἴ τῳ καὶ λογίζεσθαι σχολή·
(817)  Αἴας: δῶρον μὲν ἀνδρὸς Ἕκτορος ξένων ἐμοὶ
(818)  Αἴας: μάλιστα μισηθέντος ἐχθίστου θʼ ὁρᾶν·
(819)  Αἴας: πέπηγε δʼ ἐν γῇ πολεμίᾳ τῇ Τρῳάδι,
(820)  Αἴας: σιδηροβρῶτι θηγάνῃ νεηκονής·
(821)  Αἴας: ἔπηξα δʼ αὐτὸν εὖ περιστείλας ἐγώ,
(822)  Αἴας: εὐνούστατον τῷδʼ ἀνδρὶ διὰ τάχους θανεῖν.
(823)  Αἴας: οὕτω μὲν εὐσκευοῦμεν· ἐκ δὲ τῶνδέ μοι
(824)  Αἴας: σὺ πρῶτος, ὦ Ζεῦ, καὶ γὰρ εἰκός, ἄρκεσον.
(825)  Αἴας: αἰτήσομαι δέ σʼ οὐ μακρὸν γέρας λαχεῖν.
(826)  Αἴας: πέμψον τινʼ ἡμῖν ἄγγελον, κακὴν φάτιν
(827)  Αἴας: Τεύκρῳ φέροντα, πρῶτος ὥς με βαστάσῃ
(828)  Αἴας: πεπτῶτα τῷδε περὶ νεορράντῳ ξίφει,
(829)  Αἴας: καὶ μὴ πρὸς ἐχθρῶν του κατοπτευθεὶς πάρος
(830)  Αἴας: ῥιφθῶ κυσὶν πρόβλητος οἰωνοῖς θʼ ἕλωρ.
(831)  Αἴας: τοσαῦτά σʼ, ὦ Ζεῦ, προστρέπω, καλῶ δʼ ἅμα
(832)  Αἴας: πομπαῖον Ἑρμῆν χθόνιον εὖ με κοιμίσαι,
(833)  Αἴας: ξὺν ἀσφαδάστῳ καὶ ταχεῖ πηδήματι
(834)  Αἴας: πλευρὰν διαρρήξαντα τῷδε φασγάνῳ.
(835)  Αἴας: καλῶ δʼ ἀρωγοὺς τὰς ἀεί τε παρθένους
(836)  Αἴας: ἀεί θʼ ὁρώσας πάντα τἀν βροτοῖς πάθη,
(837)  Αἴας: σεμνὰς Ἐρινῦς τανύποδας, μαθεῖν ἐμὲ
(838)  Αἴας: πρὸς τῶν Ἀτρειδῶν ὡς διόλλυμαι τάλας,
(839)  Αἴας: καί σφας κακοὺς κάκιστα καὶ πανωλέθρους
(840)  Αἴας: ξυναρπάσειαν, ὥσπερ εἰσορῶσʼ ἐμὲ
(841)  Αἴας: αὐτοσφαγῆ πίπτοντα, τὼς αὐτοσφαγεῖς
(842)  Αἴας: πρὸς τῶν φιλίστων ἐκγόνων ὀλοίατο.
(843)  Αἴας: ἴτʼ, ὦ ταχεῖαι ποίνιμοί τʼ Ἐρινύες,
(844)  Αἴας: γεύεσθε, μὴ φείδεσθε πανδήμου στρατοῦ·
(845)  Αἴας: σὺ δʼ, ὦ τὸν αἰπὺν οὐρανὸν διφρηλατῶν
(846)  Αἴας: Ἥλιε, πατρῴαν τὴν ἐμὴν ὅταν χθόνα
(847)  Αἴας: ἴδῃς, ἐπισχὼν χρυσόνωτον ἡνίαν
(848)  Αἴας: ἄγγειλον ἄτας τὰς ἐμὰς μόρον τʼ ἐμὸν
(849)  Αἴας: γέροντι πατρὶ τῇ τε δυστήνῳ τροφῷ.
(850)  Αἴας: ἦ που τάλαινα, τήνδʼ ὅταν κλύῃ φάτιν,
(851)  Αἴας: ἥσει μέγαν κωκυτὸν ἐν πάσῃ πόλει.
(852)  Αἴας: ἀλλʼ οὐδὲν ἔργον ταῦτα θρηνεῖσθαι μάτην,
(853)  Αἴας: ἀλλʼ ἀρκτέον τὸ πρᾶγμα σὺν τάχει τινί.
(854)  Αἴας: ὦ Θάνατε Θάνατε, νῦν μʼ ἐπίσκεψαι μολών.
(855)  Αἴας: καίτοι σὲ μὲν κἀκεῖ προσαυδήσω ξυνών.
(856)  Αἴας: σὲ δʼ, ὦ φαεννῆς ἡμέρας τὸ νῦν σέλας,
(857)  Αἴας: καὶ τὸν διφρευτὴν Ἥλιον προσεννέπω,
(858)  Αἴας: πανύστατον δὴ κοὔποτʼ αὖθις ὕστερον.
(859)  Αἴας: ὦ φέγγος, ὦ γῆς ἱερὸν οἰκείας πέδον
(860)  Αἴας: Σαλαμῖνος, ὦ πατρῷον ἑστίας βάθρον
(861)  Αἴας: κλειναί τʼ Ἀθῆναι καὶ τὸ σύντροφον γένος
(862)  Αἴας: κρῆναί τε ποταμοί θʼ οἵδε, καὶ τὰ Τρωϊκὰ
(863)  Αἴας: πεδία προσαυδῶ, χαίρετʼ, ὦ τροφῆς ἐμοί·
(864)  Αἴας: τοῦθʼ ὑμὶν Αἴας τοὔπος ὕστατον θροεῖ,
(865)  Αἴας: τὰ δʼ ἄλλʼ ἐν Ἅιδου τοῖς κάτω μυθήσομαι.
(866x) === Kommos ===
(866)  Ἡμιχόριον 1: πόνος πόνῳ πόνον φέρει.
(867)  Ἡμιχόριον 1: πᾷ πᾷ
(868)  Ἡμιχόριον 1: πᾷ γὰρ οὐκ ἔβαν ἐγώ;
(869)  Ἡμιχόριον 1: κοὐδεὶς ἐπίσταταί με συμμαθεῖν τόπος.
(870)  Ἡμιχόριον 1: ἰδού.
(871)  Ἡμιχόριον 1: δοῦπον αὖ κλύω τινά.
(872)  Ἡμιχόριον 2: ἡμῶν γε ναὸς κοινόπλουν ὁμιλίαν.
(873)  Ἡμιχόριον 1: τί οὖν δή;
(874)  Ἡμιχόριον 2: πᾶν ἐστίβηται πλευρὸν ἕσπερον νεῶν
(875)  Ἡμιχόριον 1: ἔχεις οὖν;
(876)  Ἡμιχόριον 2: πόνου γε πλῆθος, κοὐδὲν εἰς ὄψιν πλέον.
(877)  Ἡμιχόριον 1: ἀλλʼ οὐδὲ μὲν δὴ τὴν ἀφʼ ἡλίου βολῶν
(878)  Ἡμιχόριον 1: κέλευθον ἁνὴρ οὐδαμοῦ δηλοῖ φανείς.
(879y) === Chor ===
(879x) == Strophe 1 ==
(879)  Χορός: τίς ἂν δῆτά μοι, τίς ἂν φιλοπόνων
(880)  Χορός: ἁλιαδᾶν ἔχων ἀΰπνους ἄγρας,
(883)  Χορός: ἢ τίς Ὀλυμπιάδων θεᾶν ἢ ῥυτῶν
(884)  Χορός: Βοσπορίων ποταμῶν, τὸν ὠμόθυμον
(885)  Χορός: εἴ ποθι πλαζόμενον λεύσσων
(886)  Χορός: ἀπύοι; σχέτλια γὰρ
(887)  Χορός: ἐμέ γε τὸν μακρῶν ἀλάταν πόνων
(888)  Χορός: οὐρίῳ μὴ πελάσαι δρόμῳ,
(890)  Χορός: ἀλλʼ ἀμενηνὸν ἄνδρα μὴ λεύσσειν ὅπου.
(891)  Τέκμησσα: ἰώ μοί μοι.
(892)  Χορός: τίνος βοὴ πάραυλος ἐξέβη νάπους;
(893)  Τέκμησσα: ἰὼ τλήμων.
(894)  Χορός: τὴν δουρίληπτον δύσμορον νύμφην ὁρῶ
(895)  Χορός: Τέκμησσαν, οἴκτῳ, τῷδε συγκεκραμένην.
(896)  Τέκμησσα: ᾤχωκʼ, ὄλωλα, διαπεπόρθημαι, φίλοι.
(897)  Χορός: τί δʼ ἔστιν;
(898)  Τέκμησσα: Αἴας ὅδʼ ἡμῖν ἀρτίως νεοσφαγὴς
(899)  Τέκμησσα: κεῖται, κρυφαίῳ φασγάνῳ περιπτυχής.
(900)  Χορός: ὤμοι ἐμῶν νόστων·
(901)  Χορός: ὤμοι, κατέπεφνες, ἄναξ,
(902)  Χορός: τόνδε συνναύταν, τάλας
(903)  Χορός: ὦ ταλαίφρων γύναι·
(904)  Τέκμησσα: ὡς ὧδε τοῦδʼ ἔχοντος αἰάζειν πάρα.
(905)  Χορός: τίνος ποτʼ ἆρʼ ἔπραξε χειρὶ δύσμορος;
(906)  Τέκμησσα: αὐτὸς πρὸς αὑτοῦ, δῆλον· ἐν γάρ οἱ χθονὶ
(907)  Τέκμησσα: πηκτὸν τόδʼ ἔγχος περιπετὲς κατηγορεῖ.
(911)  Χορός: ὤμοι ἐμᾶς ἄτας, οἶος ἄρʼ αἱμάχθης, ἄφαρκτος φίλων·
(912)  Χορός: ἐγὼ δʼ ὁ πάντα κωφός, ὁ πάντʼ ἄϊδρις,
(913)  Χορός: κατημέλησα. πᾷ πᾷ
(914)  Χορός: κεῖται ὁ δυστράπελος, δυσώνυμος Αἴας;
(915)  Τέκμησσα: οὔτοι θεατός· ἀλλά νιν περιπτυχεῖ
(916)  Τέκμησσα: φάρει καλύψω τῷδε παμπήδην, ἐπεὶ
(917)  Τέκμησσα: οὐδεὶς ἄν, ὅστις καὶ φίλος, τλαίη βλέπειν
(918)  Τέκμησσα: φυσῶντʼ ἄνω πρὸς ῥῖνας ἔκ τε φοινίας
(920)  Τέκμησσα: πληγῆς μελανθὲν αἷμʼ ἀπʼ οἰκείας σφαγῆς.
(921)  Τέκμησσα: οἴμοι, τί δράσω; τίς σε βαστάσει φίλων;
(922)  Τέκμησσα: ποῦ Τεῦκρος; ὡς ἀκμαῖʼ ἄν, εἰ βαίη, μόλοι,
(923)  Τέκμησσα: πεπτῶτʼ ἀδελφὸν τόνδε συγκαθαρμόσαι.
(924)  Τέκμησσα: ὦ δύσμορʼ Αἴας, οἷος ὢν οἵως ἔχεις,
(925)  Τέκμησσα: ὡς καὶ παρʼ ἐχθροῖς ἄξιος θρήνων τυχεῖν.
(926x) == Antistrophe 1 ==
(926)  Χορός: ἔμελλες, τάλας, ἔμελλες χρόνῳ
(927)  Χορός: στερεόφρων ἄρʼ ἐξανύσσειν κακὰν
(930)  Χορός: μοῖραν ἀπειρεσίων πόνων. τοῖά μοι
(931)  Χορός: πάννυχα καὶ φαέθοντʼ ἀνεστέναζες
(932)  Χορός: ὠμόφρων ἐχθοδόπʼ Ἀτρείδαις
(933)  Χορός: οὐλίῳ σὺν πάθει.
(934)  Χορός: μέγας ἄρʼ ἦν ἐκεῖνος ἄρχων χρόνος
(935)  Χορός: πημάτων, ἦμος ἀριστόχειρ
(936)  Χορός: ὅπλων ἔκειτʼ ἀγὼν πέρι.
(937)  Τέκμησσα: ἰώ μοί μοι.
(938)  Χορός: χωρεῖ πρὸς ἧπαρ, οἶδα, γενναία δύη.
(939)  Τέκμησσα: ἰώ μοί μοι.
(940)  Χορός: οὐδέν σʼ ἀπιστῶ καὶ δὶς οἰμῶξαι, γύναι,
(941)  Χορός: τοιοῦδʼ ἀποβλαφθεῖσαν ἀρτίως φίλου.
(942)  Τέκμησσα: σοὶ μὲν δοκεῖν ταῦτʼ ἔστʼ, ἐμοὶ δʼ ἄγαν φρονεῖν.
(943)  Χορός: ξυναυδῶ.
(944)  Τέκμησσα: οἴμοι, τέκνον, πρὸς οἷα δουλείας ζυγὰ
(945)  Τέκμησσα: χωροῦμεν, οἷοι νῷν ἐφεστᾶσιν σκοποί.
(946)  Χορός: ὤμοι, ἀναλγήτων
(947)  Χορός: δισσῶν ἐθρόησας ἄναυδʼ
(948)  Χορός: ἔργʼ Ἀτρειδᾶν τῷδʼ ἄχει.
(949)  Χορός: ἀλλʼ ἀπείργοι θεός.
(950)  Τέκμησσα: οὐκ ἂν τάδʼ ἔστη τῇδε μὴ θεῶν μέτα.
(951)  Χορός: ἄγαν ὑπερβριθὲς γὰρ ἄχθος ἤνυσαν.
(952)  Τέκμησσα: τοιόνδε μέντοι Ζηνὸς ἡ δεινὴ θεὸς
(953)  Τέκμησσα: Παλλὰς φυτεύει πῆμʼ Ὀδυσσέως χάριν.
(954)  Χορός: ἦ ῥα κελαινώπαν θυμὸν ἐφυβρίζει πολύτλας ἀνήρ,
(955)  Χορός: γελᾷ δὲ τοῖσδε μαινομένοις ἄχεσιν
(956)  Χορός: πολὺν γέλωτα, φεῦ φεῦ,
(960)  Χορός: ξύν τε διπλοῖ βασιλῆς κλύοντες Ἀτρεῖδαι.
(961x) === Episode ===
(961)  Τέκμησσα: οἱ δʼ οὖν γελώντων κἀπιχαιρόντων κακοῖς
(962)  Τέκμησσα: τοῖς τοῦδʼ· ἴσως τοι, κεἰ βλέποντα μὴ ʼπόθουν,
(963)  Τέκμησσα: θανόντʼ ἂν οἰμώξειαν ἐν χρείᾳ δορός.
(964)  Τέκμησσα: οἱ γὰρ κακοὶ γνώμαισι τἀγαθὸν χεροῖν
(965)  Τέκμησσα: ἔχοντες οὐκ ἴσασι, πρίν τις ἐκβάλῃ.
(966)  Τέκμησσα: ἐμοὶ πικρὸς τέθνηκεν ἢ κείνοις γλυκύς,
(967)  Τέκμησσα: αὑτῷ δὲ τερπνός· ὧν γὰρ ἠράσθη τυχεῖν
(968)  Τέκμησσα: ἐκτήσαθʼ αὑτῷ, θάνατον ὅνπερ ἤθελεν.
(969)  Τέκμησσα: τί δῆτα τοῦδʼ ἐπεγγελῷεν ἂν κάτα;
(970)  Τέκμησσα: θεοῖς τέθνηκεν οὗτος, οὐ κείνοισιν, οὔ.
(971)  Τέκμησσα: πρὸς ταῦτʼ Ὀδυσσεὺς ἐν κενοῖς ὑβριζέτω.
(972)  Τέκμησσα: Αἴας γὰρ αὐτοῖς οὐκέτʼ ἐστίν, ἀλλʼ ἐμοὶ
(973)  Τέκμησσα: λιπὼν ἀνίας καὶ γόους διοίχεται.
(974)  Τεῦκρος: ἰώ μοί μοι.
(975)  Χορός: σίγησον· αὐδὴν γὰρ δοκῶ Τεύκρου κλύειν
(976)  Χορός: βοῶντος ἄτης τῆσδʼ ἐπίσκοπον μέλος.
(977)  Τεῦκρος: ὦ φίλτατʼ Αἴας, ὦ ξύναιμον ὄμμʼ ἐμοί,
(978)  Τεῦκρος: ἆρʼ ἠμπόληκας, ὥσπερ ἡ φάτις κρατεῖ;
(979)  Χορός: ὄλωλεν ἁνήρ, Τεῦκρε, τοῦτʼ ἐπίστασο.
(980)  Τεῦκρος: ὤμοι βαρείας ἆρα τῆς ἐμῆς τύχης.
(981)  Χορός: ὡς ὧδʼ ἐχόντων
(981a)  Τεῦκρος: ὦ τάλας ἐγώ, τάλας.
(982)  Χορός: πάρα στενάζειν.
(982a)  Τεῦκρος: ὦ περισπερχὲς πάθος.
(983)  Χορός: ἄγαν γε, Τεῦκρε.
(983a)  Τεῦκρος: φεῦ τάλας· τί γὰρ τέκνον
(984)  Τεῦκρος: τὸ τοῦδε, ποῦ μοι γῆς κυρεῖ τῆς Τρῳάδος;
(985)  Χορός: μόνος παρὰ σκηναῖσιν.
(985a)  Τεῦκρος: οὐχ ὅσον τάχος
(986)  Τεῦκρος: δῆτʼ αὐτὸν ἄξεις δεῦρο, μή τις ὡς κενῆς
(987)  Τεῦκρος: σκύμνον λεαίνης δυσμενῶν ἀναρπάσῃ;
(988)  Τεῦκρος: ἴθʼ, ἐγκόνει, σύγκαμνε· τοῖς θανοῦσί τοι
(989)  Τεῦκρος: φιλοῦσι πάντες κειμένοις ἐπεγγελᾶν.
(990)  Χορός: καὶ μὴν ἔτι ζῶν, Τεῦκρε, τοῦδέ σοι μέλειν
(991)  Χορός: ἐφίεθʼ ἁνὴρ κεῖνος, ὥσπερ οὖν μέλει.
(992)  Τεῦκρος: ὦ τῶν ἁπάντων δὴ θεαμάτων ἐμοὶ
(993)  Τεῦκρος: ἄλγιστον ὧν προσεῖδον ὀφθαλμοῖς ἐγώ,
(994)  Τεῦκρος: ὁδός θʼ ὁδῶν πασῶν ἀνιάσασα δὴ
(995)  Τεῦκρος: μάλιστα τοὐμὸν σπλάγχνον, ἣν δὴ νῦν ἔβην.
(996)  Τεῦκρος: ὦ φίλτατʼ Αἴας, τὸν σὸν ὡς ἐπῃσθόμην
(997)  Τεῦκρος: μόρον διώκων κἀξιχνοσκοπούμενος.
(998)  Τεῦκρος: ὀξεῖα γάρ σου βάξις ὡς θεοῦ τινος
(999)  Τεῦκρος: διῆλθʼ Ἀχαιοὺς πάντας ὡς οἴχει θανών.
(1000)  Τεῦκρος: ἁγὼ κλύων δύστηνος ἐκποδὼν μὲν ὢν
(1001)  Τεῦκρος: ὑπεστέναζον, νῦν δʼ ὁρῶν ἀπόλλυμαι.
(1002)  Τεῦκρος: οἴμοι.
(1003)  Τεῦκρος: ἴθʼ, ἐκκάλυψον, ὡς ἴδω τὸ πᾶν κακόν.
(1004)  Τεῦκρος: ὦ δυσθέατον ὄμμα καὶ τόλμης πικρᾶς,
(1005)  Τεῦκρος: ὅσας ἀνίας μοι κατασπείρας φθίνεις.
(1006)  Τεῦκρος: ποῖ γὰρ μολεῖν μοι δυνατόν, εἰς ποίους βροτούς,
(1007)  Τεῦκρος: τοῖς σοῖς ἀρήξαντʼ ἐν πόνοισι μηδαμοῦ;
(1008)  Τεῦκρος: ἦ πού με Τελαμών, σὸς πατὴρ ἐμός θʼ ἅμα,
(1009)  Τεῦκρος: δέξαιτʼ ἂν εὐπρόσωπος ἵλεώς τʼ ἴσως
(1010)  Τεῦκρος: χωροῦντʼ ἄνευ σοῦ. πῶς γὰρ οὔχ; ὅτῳ πάρα
(1011)  Τεῦκρος: μηδʼ εὐτυχοῦντι μηδὲν ἥδιον γελᾶν.
(1012)  Τεῦκρος: οὗτος τί κρύψει; ποῖον οὐχ ἐρεῖ κακὸν
(1013)  Τεῦκρος: τὸν ἐκ δορὸς γεγῶτα πολεμίου νόθον,
(1014)  Τεῦκρος: τὸν δειλίᾳ προδόντα καὶ κακανδρίᾳ
(1015)  Τεῦκρος: σέ, φίλτατʼ Αἴας, ἢ δόλοισιν, ὡς τὰ σὰ
(1016)  Τεῦκρος: κράτη θανόντος καὶ δόμους νέμοιμι σούς.
(1017)  Τεῦκρος: τοιαῦτʼ ἀνὴρ δύσοργος, ἐν γήρᾳ βαρύς,
(1018)  Τεῦκρος: ἐρεῖ, πρὸς οὐδὲν εἰς ἔριν θυμούμενος.
(1019)  Τεῦκρος: τέλος δʼ ἀπωστὸς γῆς ἀπορριφθήσομαι,
(1020)  Τεῦκρος: δοῦλος λόγοισιν ἀντʼ ἐλευθέρου φανείς.
(1021)  Τεῦκρος: τοιαῦτα μὲν κατʼ οἶκον· ἐν Τροίᾳ δέ μοι
(1022)  Τεῦκρος: πολλοὶ μὲν ἐχθροί, παῦρα δʼ ὠφελήσιμα.
(1023)  Τεῦκρος: καὶ ταῦτα πάντα σοῦ θανόντος ηὑρόμην.
(1024)  Τεῦκρος: οἴμοι, τί δράσω; πῶς σʼ ἀποσπάσω πικροῦ·
(1025)  Τεῦκρος: τοῦδʼ αἰόλου κνώδοντος, ὦ τάλας, ὑφʼ οὗ
(1026)  Τεῦκρος: φονέως ἄρʼ ἐξέπνευσας; εἶδες ὡς χρόνῳ
(1027)  Τεῦκρος: ἔμελλέ σʼ Ἕκτωρ καὶ θανὼν ἀποφθίσειν;
(1028)  Τεῦκρος: σκέψασθε, πρὸς θεῶν, τὴν τύχην δυοῖν βροτοῖν.
(1029)  Τεῦκρος: Ἕκτωρ μέν, ᾧ δὴ τοῦδʼ ἐδωρήθη πάρα,
(1030)  Τεῦκρος: ζωστῆρι πρισθεὶς ἱππικῶν ἐξ ἀντύγων
(1031)  Τεῦκρος: ἐκνάπτετʼ αἰέν, ἔστʼ ἀπέψυξεν βίον·
(1032)  Τεῦκρος: οὗτος δʼ ἐκείνου τήνδε δωρεὰν ἔχων
(1033)  Τεῦκρος: πρὸς τοῦδʼ ὄλωλε θανασίμῳ πεσήματι.
(1034)  Τεῦκρος: ἆρʼ οὐκ Ἐρινὺς τοῦτʼ ἐχάλκευσεν ξίφος
(1035)  Τεῦκρος: κἀκεῖνον Ἅιδης, δημιουργὸς ἄγριος;
(1036)  Τεῦκρος: ἐγὼ μὲν οὖν καὶ ταῦτα καὶ τὰ πάντʼ ἀεὶ
(1037)  Τεῦκρος: φάσκοιμʼ ἂν ἀνθρώποισι μηχανᾶν θεούς·
(1038)  Τεῦκρος: ὅτῳ δὲ μὴ τάδʼ ἐστὶν ἐν γνώμῃ φίλα,
(1039)  Τεῦκρος: κεῖνός τʼ ἐκεῖνα στεργέτω κἀγὼ τάδε.
(1040)  Χορός: μὴ τεῖνε μακράν, ἀλλʼ ὅπως κρύψεις τάφῳ
(1041)  Χορός: φράζου τὸν ἄνδρα χὤ τι μυθήσει τάχα.
(1042)  Χορός: βλέπω γὰρ ἐχθρὸν φῶτα, καὶ τάχʼ ἂν κακοῖς
(1043)  Χορός: γελῶν ἃ δὴ κακοῦργος ἐξίκοιτʼ ἀνήρ.
(1044)  Τεῦκρος: τίς δʼ ἐστὶν ὅντινʼ ἄνδρα προσλεύσσεις στρατοῦ;
(1045)  Χορός: Μενέλαος, ᾧ δὴ τόνδε πλοῦν ἐστείλαμεν.
(1046)  Τεῦκρος: ὁρῶ· μαθεῖν γὰρ ἐγγὺς ὢν οὐ δυσπετής.
(1047)  Μενέλαος: οὗτος, σὲ φωνῶ τόνδε τὸν νεκρὸν χεροῖν
(1048)  Μενέλαος: μὴ συγκομίζειν, ἀλλʼ ἐᾶν ὅπως ἔχει.
(1049)  Τεῦκρος: τίνος χάριν τοσόνδʼ ἀνήλωσας λόγον;
(1050)  Μενέλαος: δοκοῦντʼ ἐμοί, δοκοῦντα δʼ ὃς κραίνει στρατοῦ.
(1051)  Τεῦκρος: οὔκουν ἂν εἴποις ἥντινʼ αἰτίαν προθείς;
(1052)  Μενέλαος: ὁθούνεκʼ αὐτὸν ἐλπίσαντες οἴκοθεν
(1053)  Μενέλαος: ἄγειν Ἀχαιοῖς ξύμμαχόν τε καὶ φίλον,
(1054)  Μενέλαος: ἐξηύρομεν ζητοῦντες ἐχθίω Φρυγῶν·
(1055)  Μενέλαος: ὅστις στρατῷ ξύμπαντι βουλεύσας φόνον
(1056)  Μενέλαος: νύκτωρ ἐπεστράτευσεν, ὡς ἕλοι δόρει·
(1057)  Μενέλαος: κεἰ μὴ θεῶν τις τήνδε πεῖραν ἔσβεσεν,
(1058)  Μενέλαος: ἡμεῖς μὲν ἂν τήνδʼ ἣν ὅδʼ εἴληχεν τύχην
(1059)  Μενέλαος: θανόντες ἂν προυκείμεθʼ αἰσχίστῳ μόρῳ,
(1060)  Μενέλαος: οὗτος δʼ ἂν ἔζη. νῦν δʼ ἐνήλλαξεν θεὸς
(1061)  Μενέλαος: τὴν τοῦδʼ ὕβριν πρὸς μῆλα καὶ ποίμνας πεσεῖν.
(1062)  Μενέλαος: ὧν εἵνεκʼ αὐτὸν οὔτις ἔστʼ ἀνὴρ σθένων
(1063)  Μενέλαος: τοσοῦτον ὥστε σῶμα τυμβεῦσαι τάφῳ,
(1064)  Μενέλαος: ἀλλʼ ἀμφὶ χλωρὰν ψάμαθον ἐκβεβλημένος
(1065)  Μενέλαος: ὄρνισι φορβὴ παραλίοις γενήσεται.
(1066)  Μενέλαος: πρὸς ταῦτα μηδὲν δεινὸν ἐξάρῃς μένος.
(1067)  Μενέλαος: εἰ γὰρ βλέποντος μὴ ʼδυνήθημεν κρατεῖν,
(1068)  Μενέλαος: πάντως θανόντος γʼ ἄρξομεν, κἂν μὴ θέλῃς,
(1069)  Μενέλαος: χερσὶν παρευθύνοντες· οὐ γὰρ ἔσθʼ ὅπου
(1070)  Μενέλαος: λόγων γʼ ἀκοῦσαι ζῶν ποτʼ ἠθέλησʼ ἐμῶν.
(1071)  Μενέλαος: καίτοι κακοῦ πρὸς ἀνδρὸς ὄντα δημότην
(1072)  Μενέλαος: μηδὲν δικαιοῦν τῶν ἐφεστώτων κλύειν.
(1073)  Μενέλαος: οὐ γάρ ποτʼ οὔτʼ ἂν ἐν πόλει νόμοι καλῶς
(1074)  Μενέλαος: φέροιντʼ ἄν, ἔνθα μὴ καθεστήκῃ δέος,
(1075)  Μενέλαος: οὔτʼ ἂν στρατός γε σωφρόνως ἄρχοιτʼ ἔτι,
(1076)  Μενέλαος: μηδὲν φόβου πρόβλημα μηδʼ αἰδοῦς ἔχων.
(1077)  Μενέλαος: ἀλλʼ ἄνδρα χρή, κἂν σῶμα γεννήσῃ μέγα,
(1078)  Μενέλαος: δοκεῖν πεσεῖν ἂν κἂν ἀπὸ σμικροῦ κακοῦ.
(1079)  Μενέλαος: δέος γὰρ ᾧ πρόσεστιν αἰσχύνη θʼ ὁμοῦ,
(1080)  Μενέλαος: σωτηρίαν ἔχοντα τόνδʼ ἐπίστασο·
(1081)  Μενέλαος: ὅπου δʼ ὑβρίζειν δρᾶν θʼ ἃ βούλεται παρῇ,
(1082)  Μενέλαος: ταύτην νόμιζε τὴν πόλιν χρόνῳ ποτὲ
(1083)  Μενέλαος: ἐξ οὐρίων δραμοῦσαν εἰς βυθὸν πεσεῖν.
(1084)  Μενέλαος: ἀλλʼ ἑστάτω μοι καὶ δέος τι καίριον,
(1085)  Μενέλαος: καὶ μὴ δοκῶμεν δρῶντες ἃν ἡδώμεθα
(1086)  Μενέλαος: οὐκ ἀντιτίσειν αὖθις ἂν λυπώμεθα.
(1087)  Μενέλαος: ἕρπει παραλλὰξ ταῦτα. πρόσθεν οὗτος ἦν
(1088)  Μενέλαος: αἴθων ὑβριστής, νῦν δʼ ἐγὼ μέγʼ αὖ φρονῶ.
(1089)  Μενέλαος: καί σοι προφωνῶ τόνδε μὴ θάπτειν, ὅπως
(1090)  Μενέλαος: μὴ τόνδε θάπτων αὐτὸς εἰς ταφὰς πέσῃς.
(1091)  Χορός: Μενέλαε, μὴ γνώμας ὑποστήσας σοφὰς
(1092)  Χορός: εἶτʼ αὐτὸς ἐν θανοῦσιν ὑβριστὴς γένῃ.
(1093)  Τεῦκρος: οὐκ ἄν ποτʼ, ἄνδρες, ἄνδρα θαυμάσαιμʼ ἔτι,
(1094)  Τεῦκρος: ὃς μηδὲν ὢν γοναῖσιν εἶθʼ ἁμαρτάνει,
(1095)  Τεῦκρος: ὅθʼ οἱ δοκοῦντες εὐγενεῖς πεφυκέναι
(1096)  Τεῦκρος: τοιαῦθʼ ἁμαρτάνουσιν ἐν λόγοις ἔπη·
(1097)  Τεῦκρος: ἄγʼ εἴπʼ ἀπʼ ἀρχῆς αὖθις, ἦ σὺ φὴς ἄγειν
(1098)  Τεῦκρος: τόνδʼ ἄνδρʼ Ἀχαιοῖς δεῦρο σύμμαχον λαβών;
(1099)  Τεῦκρος: οὐκ αὐτὸς ἐξέπλευσεν ὡς αὑτοῦ κρατῶν;
(1100)  Τεῦκρος: ποῦ σὺ στρατηγεῖς τοῦδε; ποῦ δὲ σοὶ λεῶν
(1101)  Τεῦκρος: ἔξεστʼ ἀνάσσειν ὧν ὅδʼ ἤγαγʼ οἴκοθεν;
(1102)  Τεῦκρος: Σπάρτης ἀνάσσων ἦλθες, οὐχ ἡμῶν κρατῶν·
(1103)  Τεῦκρος: οὐδʼ ἔσθʼ ὅπου σοὶ τόνδε κοσμῆσαι πλέον
(1104)  Τεῦκρος: ἀρχῆς ἔκειτο θεσμὸς ἢ καὶ τῷδε σέ.
(1105)  Τεῦκρος: ὕπαρχος ἄλλων δεῦρʼ ἔπλευσας, οὐχ ὅλων
(1106)  Τεῦκρος: στρατηγός, ὥστʼ Αἴαντος ἡγεῖσθαί ποτε.
(1107)  Τεῦκρος: ἀλλʼ ὧνπερ ἄρχεις ἄρχε καὶ τὰ σέμνʼ ἔπη
(1108)  Τεῦκρος: κόλαζʼ ἐκείνους· τόνδε δʼ, εἴτε μὴ σὺ φὴς
(1109)  Τεῦκρος: εἴθʼ ἅτερος στρατηγός, εἰς ταφὰς ἐγὼ
(1110)  Τεῦκρος: θήσω δικαίως, οὐ τὸ σὸν δείσας στόμα.
(1111)  Τεῦκρος: οὐ γάρ τι τῆς σῆς εἵνεκʼ ἐστρατεύσατο
(1112)  Τεῦκρος: γυναικός, ὥσπερ οἱ πόνου πολλοῦ πλέῳ,
(1113)  Τεῦκρος: ἀλλʼ εἵνεχʼ ὅρκων οἷσιν ἦν ἐνώμοτος,
(1114)  Τεῦκρος: σοῦ δʼ οὐδέν· οὐ γὰρ ἠξίου τοὺς μηδένας.
(1115)  Τεῦκρος: πρὸς ταῦτα πλείους δεῦρο κήρυκας λαβὼν
(1116)  Τεῦκρος: καὶ τὸν στρατηγὸν ἧκε, τοῦ δὲ σοῦ ψόφου
(1117)  Τεῦκρος: οὐκ ἂν στραφείην, ἕως ἂν ᾖς οἷός περ εἶ.
(1118)  Χορός: οὐδʼ αὖ τοιαύτην γλῶσσαν ἐν κακοῖς φιλῶ·
(1119)  Χορός: τὰ σκληρὰ γάρ τοι, κἂν ὑπέρδικʼ ᾖ, δάκνει.
(1120)  Μενέλαος: ὁ τοξότης ἔοικεν οὐ σμικρὸν φρονεῖν.
(1121)  Τεῦκρος: οὐ γὰρ βάναυσον τὴν τέχνην ἐκτησάμην.
(1122)  Μενέλαος: μέγʼ ἄν τι κομπάσειας, ἀσπίδʼ εἰ λάβοις.
(1123)  Τεῦκρος: κἂν ψιλὸς ἀρκέσαιμι σοί γʼ ὡπλισμένῳ.
(1124)  Μενέλαος: ἡ γλῶσσά σου τὸν θυμὸν ὡς δεινὸν τρέφει.
(1125)  Τεῦκρος: ξὺν τῷ δικαίῳ γὰρ μέγʼ ἔξεστιν φρονεῖν.
(1126)  Μενέλαος: δίκαια γὰρ τόνδʼ εὐτυχεῖν κτείναντά με;
(1127)  Τεῦκρος: κτείναντα; δεινόν γʼ εἶπας, εἰ καὶ ζῇς θανών.
(1128)  Μενέλαος: θεὸς γὰρ ἐκσῴζει με, τῷδε δʼ οἴχομαι.
(1129)  Τεῦκρος: μή νυν ἀτίμα θεούς, θεοῖς σεσωσμένος.
(1130)  Μενέλαος: ἐγὼ γὰρ ἂν ψέξαιμι δαιμόνων νόμους;
(1131)  Τεῦκρος: εἰ τοὺς θανόντας οὐκ ἐᾷς θάπτειν παρών.
(1132)  Μενέλαος: τούς γʼ αὐτὸς αὑτοῦ πολεμίους. οὐ γὰρ καλόν.
(1133)  Τεῦκρος: ἦ σοὶ γὰρ Αἴας πολέμιος προύστη ποτέ;
(1134)  Μενέλαος: μισοῦντʼ ἐμίσει· καὶ σὺ τοῦτʼ ἠπίστασο.
(1135)  Τεῦκρος: κλέπτης γὰρ αὐτοῦ ψηφοποιὸς ηὑρέθης.
(1136)  Μενέλαος: ἐν τοῖς δικασταῖς, κοὐκ ἐμοί, τόδʼ ἐσφάλη.
(1137)  Τεῦκρος: πόλλʼ ἂν κακῶς λάθρᾳ σὺ κλέψειας κακά.
(1138)  Μενέλαος: τοῦτʼ εἰς ἀνίαν τοὔπος ἔρχεταί τινι.
(1139)  Τεῦκρος: οὐ μᾶλλον, ὡς ἔοικεν, ἢ λυπήσομεν.
(1140)  Μενέλαος: ἕν σοι φράσω· τόνδʼ ἐστὶν οὐχὶ θαπτέον.
(1141)  Τεῦκρος: ἀλλʼ ἀντακούσει τοῦτον ὡς τεθάψεται.
(1142)  Μενέλαος: ἤδη ποτʼ εἶδον ἄνδρʼ ἐγὼ γλώσσῃ θρασὺν
(1143)  Μενέλαος: ναύτας ἐφορμήσαντα χειμῶνος τὸ πλεῖν,
(1144)  Μενέλαος: ᾧ φθέγμʼ ἂν οὐκ ἂν ηὗρες, ἡνίκʼ ἐν κακῷ
(1145)  Μενέλαος: χειμῶνος εἴχετʼ, ἀλλʼ ὑφʼ εἵματος κρυφεὶς
(1146)  Μενέλαος: πατεῖν παρεῖχε τῷ θέλοντι ναυτίλων.
(1147)  Μενέλαος: οὕτω δὲ καὶ σὲ καὶ τὸ σὸν λάβρον στόμα
(1148)  Μενέλαος: σμικροῦ νέφους τάχʼ ἄν τις ἐκπνεύσας μέγας
(1149)  Μενέλαος: χειμὼν κατασβέσειε τὴν πολλὴν βοήν.
(1150)  Τεῦκρος: ἐγὼ δέ γʼ ἄνδρʼ ὄπωπα μωρίας πλέων,
(1151)  Τεῦκρος: ὃς ἐν κακοῖς ὕβριζε τοῖσι τῶν πέλας.
(1152)  Τεῦκρος: κᾆτʼ αὐτὸν εἰσιδών τις ἐμφερὴς ἐμοὶ
(1153)  Τεῦκρος: ὀργήν θʼ ὅμοιος εἶπε τοιοῦτον λόγον·
(1154)  Τεῦκρος: ὤνθρωπε, μὴ δρᾶ τοὺς τεθνηκότας κακῶς·
(1155)  Τεῦκρος: εἰ γὰρ ποήσεις, ἴσθι πημανούμενος.
(1156)  Τεῦκρος: τοιαῦτʼ ἄνολβον ἄνδρʼ ἐνουθέτει παρών.
(1157)  Τεῦκρος: ὁρῶ δέ τοί νιν, κἄστιν, ὡς ἐμοὶ δοκεῖ,
(1158)  Τεῦκρος: οὐδείς ποτʼ ἄλλος ἢ σύ. μῶν ᾐνιξάμην;
(1159)  Μενέλαος: ἄπειμι· καὶ γὰρ αἰσχρόν, εἰ πύθοιτό τις
(1160)  Μενέλαος: λόγοις κολάζειν ᾧ βιάζεσθαι πάρα.
(1161)  Τεῦκρος: ἄφερπέ νυν· κἀμοὶ γὰρ αἴσχιστον κλύειν
(1162)  Τεῦκρος: ἀνδρὸς ματαίου φλαῦρʼ ἔπη μυθουμένου.
(1163x) == Anapäste ==
(1163)  Χορός: ἔσται μεγάλης ἔριδός τις ἀγών.
(1164)  Χορός: ἀλλʼ ὡς δύνασαι, Τεῦκρε, ταχύνας
(1165)  Χορός: σπεῦσον κοίλην κάπετόν τινʼ ἰδεῖν
(1166)  Χορός: τῷδʼ, ἔνθα βροτοῖς τὸν ἀείμνηστον
(1167)  Χορός: τάφον εὐρώεντα καθέξει.
(1168x) === Dialogos ===
(1168)  Τεῦκρος: καὶ μὴν ἐς αὐτὸν καιρὸν οἵδε πλησίοι
(1169)  Τεῦκρος: πάρεισιν ἀνδρὸς τοῦδε παῖς τε καὶ γυνή,
(1170)  Τεῦκρος: τάφον περιστελοῦντε δυστήνου νεκροῦ.
(1171)  Τεῦκρος: ὦ παῖ, πρόσελθε δεῦρο καὶ σταθεὶς πέλας
(1172)  Τεῦκρος: ἱκέτης ἔφαψαι πατρός, ὅς σʼ ἐγείνατο.
(1173)  Τεῦκρος: θάκει δὲ προστρόπαιος ἐν χεροῖν ἔχων
(1174)  Τεῦκρος: κόμας ἐμὰς καὶ τῆσδε καὶ σαυτοῦ τρίτου,
(1175)  Τεῦκρος: ἱκτήριον θησαυρόν. εἰ δέ τις στρατοῦ
(1176)  Τεῦκρος: βίᾳ σʼ ἀποσπάσειε τοῦδε τοῦ νεκροῦ,
(1177)  Τεῦκρος: κακὸς κακῶς ἄθαπτος ἐκπέσοι χθονός,
(1178)  Τεῦκρος: γένους ἅπαντος ῥίζαν ἐξημημένος,
(1179)  Τεῦκρος: αὔτως ὅπωσπερ τόνδʼ ἐγὼ τέμνω πλόκον.
(1180)  Τεῦκρος: ἔχʼ αὐτόν, ὦ παῖ, καὶ φύλασσε, μηδέ σε
(1181)  Τεῦκρος: κινησάτω τις, ἀλλὰ προσπεσὼν ἔχου.
(1182)  Τεῦκρος: ὑμεῖς τε μὴ γυναῖκες ἀντʼ ἀνδρῶν πέλας
(1183)  Τεῦκρος: παρέστατʼ, ἀλλʼ ἀρήγετʼ, ἔστʼ ἐγὼ μολὼν
(1184)  Τεῦκρος: τάφου μεληθῶ τῷδε, κἂν μηδεὶς ἐᾷ.
(1185y) === Chor ===
(1185x) == Strophe 1 ==
(1185)  Χορός: τίς ἄρα νέατος ἐς πότε λήξει πολυπλάγκτων ἐτέων ἀριθμός,
(1186)  Χορός: τὰν ἄπαυστον αἰὲν ἐμοὶ δορυσσοήτων
(1187)  Χορός: μόχθων ἄταν ἐπάγων
(1190)  Χορός: ἄν τὰν εὐρώδεα Τρωΐαν,
(1191)  Χορός: δύστανον ὄνειδος Ἑλλάνων;
(1192x) == Antistrophe 1 ==
(1192)  Χορός: ὄφελε πρότερον αἰθέρα δῦναι μέγαν ἢ τὸν πολύκοινον Ἅιδαν
(1195)  Χορός: κεῖνος ἁνήρ, ὃς στυγερῶν ἔδειξεν ὅπλων
(1196)  Χορός: Ἕλλασιν κοινὸν Ἄρη.
(1197)  Χορός: ἰὼ πόνοι πρόγονοι πόνων·
(1198)  Χορός: κεῖνος γὰρ ἔπερσεν ἀνθρώπους.
(1199x) == Strophe 2 ==
(1199)  Χορός: ἐκεῖνος οὔτε στεφάνων
(1200)  Χορός: οὔτε βαθεῖαν κυλίκων
(1201)  Χορός: νεῖμεν ἐμοὶ τέρψιν ὁμιλεῖν,
(1202)  Χορός: οὔτε γλυκὺν αὐλῶν ὄτοβον,
(1203)  Χορός: δύσμορος, οὔτʼ ἐννυχίαν
(1204)  Χορός: τέρψιν ἰαύειν.
(1205)  Χορός: ἐρώτων δʼ ἐρώτων ἀπέπαυσεν, ὤμοι.
(1206)  Χορός: κεῖμαι δʼ, ἀμέριμνος οὕτως,
(1207)  Χορός: ἀεὶ πυκιναῖς δρόσοις
(1208)  Χορός: τεγγόμενος κόμας,
(1210)  Χορός: λυγρᾶς μνήματα Τροίας.
(1211x) == Antistrophe 2 ==
(1211)  Χορός: καὶ πρὶν μὲν αἰὲν νυχίου
(1212)  Χορός: δείματος ἦν μοι προβολὰ
(1213)  Χορός: καὶ βελέων θούριος Αἴας·
(1214)  Χορός: νῦν δʼ οὗτος ἀνεῖται στυγερῷ
(1215)  Χορός: δαίμονι· τίς μοι, τίς ἔτʼ οὖν
(1216)  Χορός: τέρψις ἐπέσται;
(1217)  Χορός: γενοίμαν ἵνʼ ὑλᾶεν ἔπεστι πόντου
(1218)  Χορός: πρόβλημʼ ἁλίκλυστον, ἄκραν
(1220)  Χορός: ὑπὸ πλάκα Σουνίου,
(1221)  Χορός: τὰς ἱερὰς ὅπως
(1222)  Χορός: προσείποιμεν Ἀθάνας.
(1223x) === Episode ===
(1223)  Τεῦκρος: καὶ μὴν ἰδὼν ἔσπευσα τὸν στρατηλάτην
(1224)  Τεῦκρος: Ἀγαμέμνονʼ ἡμῖν δεῦρο τόνδʼ ὁρμώμενον·
(1225)  Τεῦκρος: δῆλος δέ μοὐστὶ σκαιὸν ἐκλύσων στόμα.
(1226)  Ἀγαμέμνων: σὲ δὴ τὰ δεινὰ ῥήματʼ ἀγγέλλουσί μοι
(1227)  Ἀγαμέμνων: τλῆναι καθʼ ἡμῶν ὧδʼ ἀνοιμωκτὶ χανεῖν;
(1228)  Ἀγαμέμνων: σέ τοι, τὸν ἐκ τῆς αἰχμαλωτίδος λέγω,
(1229)  Ἀγαμέμνων: ἦ που τραφεὶς ἂν μητρὸς εὐγενοῦς ἄπο
(1230)  Ἀγαμέμνων: ὑψήλʼ ἐκόμπεις κἀπʼ ἄκρων ὡδοιπόρεις,
(1231)  Ἀγαμέμνων: ὅτʼ οὐδὲν ὢν τοῦ μηδὲν ἀντέστης ὕπερ,
(1232)  Ἀγαμέμνων: κοὔτε στρατηγοὺς οὔτε ναυάρχους μολεῖν
(1233)  Ἀγαμέμνων: ἡμᾶς Ἀχαιῶν οὐδὲ σοῦ διωμόσω
(1234)  Ἀγαμέμνων: ἀλλʼ αὐτὸς ἄρχων, ὡς σὺ φής, Αἴας ἔπλει.
(1235)  Ἀγαμέμνων: ταῦτʼ οὐκ ἀκούειν μεγάλα πρὸς δούλων κακά;
(1236)  Ἀγαμέμνων: ποίου κέκραγας ἀνδρὸς ὧδʼ ὑπέρφρονα;
(1237)  Ἀγαμέμνων: ποῖ βάντος ἢ ποῦ στάντος οὗπερ οὐκ ἐγώ;
(1238)  Ἀγαμέμνων: οὐκ ἆρʼ Ἀχαιοῖς ἄνδρες εἰσὶ πλὴν ὅδε;
(1239)  Ἀγαμέμνων: πικροὺς ἔοιγμεν τῶν Ἀχιλλείων ὅπλων
(1240)  Ἀγαμέμνων: ἀγῶνας Ἀργείοισι κηρῦξαι τότε,
(1241)  Ἀγαμέμνων: εἰ πανταχοῦ φανούμεθʼ ἐκ Τεύκρου κακοί,
(1242)  Ἀγαμέμνων: κοὐκ ἀρκέσει ποθʼ ὑμὶν οὐδʼ ἡσσημένοις
(1243)  Ἀγαμέμνων: εἴκειν ἃ τοῖς πολλοῖσιν ἤρεσκεν κριταῖς,
(1244)  Ἀγαμέμνων: ἀλλʼ αἰὲν ἡμᾶς ἢ κακοῖς βαλεῖτέ που
(1245)  Ἀγαμέμνων: ἢ σὺν δόλῳ κεντήσεθʼ οἱ λελειμμένοι.
(1246)  Ἀγαμέμνων: ἐκ τῶνδε μέντοι τῶν τρόπων οὐκ ἄν ποτε
(1247)  Ἀγαμέμνων: κατάστασις γένοιτʼ ἂν οὐδενὸς νόμου,
(1248)  Ἀγαμέμνων: εἰ τοὺς δίκῃ νικῶντας ἐξωθήσομεν
(1249)  Ἀγαμέμνων: καὶ τοὺς ὄπισθεν εἰς τὸ πρόσθεν ἄξομεν.
(1250)  Ἀγαμέμνων: ἀλλʼ εἰρκτέον τάδʼ ἐστίν· οὐ γὰρ οἱ πλατεῖς
(1251)  Ἀγαμέμνων: οὐδʼ εὐρύνωτοι φῶτες ἀσφαλέστατοι,
(1252)  Ἀγαμέμνων: ἀλλʼ οἱ φρονοῦντες εὖ κρατοῦσι πανταχοῦ.
(1253)  Ἀγαμέμνων: μέγας δὲ πλευρὰ βοῦς ὑπὸ σμικρᾶς ὅμως
(1254)  Ἀγαμέμνων: μάστιγος ὀρθὸς εἰς ὁδὸν πορεύεται.
(1255)  Ἀγαμέμνων: καὶ σοὶ προσέρπον τοῦτʼ ἐγὼ τὸ φάρμακον
(1256)  Ἀγαμέμνων: ὁρῶ τάχʼ, εἰ μὴ νοῦν κατακτήσει τινά·
(1257)  Ἀγαμέμνων: ὃς ἀνδρὸς οὐκέτʼ ὄντος, ἀλλʼ ἤδη σκιᾶς,
(1258)  Ἀγαμέμνων: θαρσῶν ὑβρίζεις κἀξελευθεροστομεῖς.
(1259)  Ἀγαμέμνων: οὐ σωφρονήσεις; οὐ μαθὼν ὃς εἶ φύσιν
(1260)  Ἀγαμέμνων: ἄλλον τινʼ ἄξεις ἄνδρα δεῦρʼ ἐλεύθερον,
(1261)  Ἀγαμέμνων: ὅστις πρὸς ἡμᾶς ἀντὶ σοῦ λέξει τὰ σά;
(1262)  Ἀγαμέμνων: σοῦ γὰρ λέγοντος οὐκέτʼ ἂν μάθοιμʼ ἐγώ·
(1263)  Ἀγαμέμνων: τὴν βάρβαρον γὰρ γλῶσσαν οὐκ ἐπαΐω.
(1264)  Χορός: εἴθʼ ὑμὶν ἀμφοῖν νοῦς γένοιτο σωφρονεῖν·
(1265)  Χορός: τούτου γὰρ οὐδὲν σφῷν ἔχω λῷον φράσαι.
(1266)  Τεῦκρος: φεῦ· τοῦ θανόντος ὡς ταχεῖά τις βροτοῖς
(1267)  Τεῦκρος: χάρις διαρρεῖ καὶ προδοῦσʼ ἁλίσκεται,
(1268)  Τεῦκρος: εἰ σοῦ γʼ ὅδʼ ἁνὴρ οὐδʼ ἐπὶ σμικρῶν λόγων,
(1269)  Τεῦκρος: Αἴας, ἔτʼ ἴσχει μνῆστιν, οὗ σὺ πολλάκις
(1270)  Τεῦκρος: τὴν σὴν προτείνων προύκαμες ψυχὴν δόρει.
(1271)  Τεῦκρος: ἀλλʼ οἴχεται δὴ πάντα ταῦτʼ ἐρριμμένα.
(1272)  Τεῦκρος: ὦ πολλὰ λέξας ἄρτι κἀνόητʼ ἔπη,
(1273)  Τεῦκρος: οὐ μνημονεύεις οὐκέτʼ οὐδέν, ἡνίκα
(1274)  Τεῦκρος: ἑρκέων ποθʼ ὑμᾶς οὗτος ἐγκεκλῃμένους,
(1275)  Τεῦκρος: ἤδη τὸ μηδὲν ὄντας, ἐν τροπῇ δορὸς
(1276)  Τεῦκρος: ἐρρύσατʼ ἐλθὼν μοῦνος, ἀμφὶ μὲν νεῶν
(1277)  Τεῦκρος: ἄκροισιν ἤδη ναυτικοῖς ἑδωλίοις
(1278)  Τεῦκρος: πυρὸς φλέγοντος, εἰς δὲ ναυτικὰ σκάφη
(1279)  Τεῦκρος: πηδῶντος ἄρδην Ἕκτορος τάφρων ὕπερ;
(1280)  Τεῦκρος: τίς ταῦτʼ ἀπεῖρξεν; οὐχ ὅδʼ ἦν ὁ δρῶν τάδε,
(1281)  Τεῦκρος: ὃν οὐδαμοῦ φής, οὗ σὺ μή, βῆναι ποδί;
(1282)  Τεῦκρος: ἆρʼ ὑμὶν οὗτος ταῦτʼ ἔδρασεν ἔνδικα;
(1283)  Τεῦκρος: χὤτʼ αὖθις αὐτὸς Ἕκτορος μόνος μόνου
(1284)  Τεῦκρος: λαχών τε κἀκέλευστος ἦλθʼ ἐναντίος,
(1285)  Τεῦκρος: οὐ δραπέτην τὸν κλῆρον ἐς μέσον καθείς,
(1286)  Τεῦκρος: ὑγρᾶς ἀρούρας βῶλον, ἀλλʼ ὃς εὐλόφου
(1287)  Τεῦκρος: κυνῆς ἔμελλε πρῶτος ἅλμα κουφιεῖν;
(1288)  Τεῦκρος: ὅδʼ ἦν ὁ πράσσων ταῦτα, σὺν δʼ ἐγὼ παρών,
(1289)  Τεῦκρος: ὁ δοῦλος, οὑκ τῆς βαρβάρου μητρὸς γεγώς.
(1290)  Τεῦκρος: δύστηνε, ποῖ βλέπων ποτʼ αὐτὰ καὶ θροεῖς;
(1291)  Τεῦκρος: οὐκ οἶσθα σοῦ πατρὸς μὲν ὃς προύφυ πατὴρ
(1292)  Τεῦκρος: ἀρχαῖον ὄντα Πέλοπα βάρβαρον Φρύγα;
(1293)  Τεῦκρος: Ἀτρέα δʼ, ὃς αὖ σʼ ἔσπειρε δυσσεβέστατον,
(1294)  Τεῦκρος: προθέντʼ ἀδελφῷ δεῖπνον οἰκείων τέκνων;
(1295)  Τεῦκρος: αὐτὸς δὲ μητρὸς ἐξέφυς Κρήσσης, ἐφʼ ᾗ
(1296)  Τεῦκρος: λαβὼν ἐπακτὸν ἄνδρʼ ὁ φιτύσας πατὴρ
(1297)  Τεῦκρος: ἐφῆκεν ἐλλοῖς ἰχθύσιν διαφθοράν.
(1298)  Τεῦκρος: τοιοῦτος ὢν τοιῷδʼ ὀνειδίζεις σποράν;
(1299)  Τεῦκρος: ὃς ἐκ πατρὸς μέν εἰμι Τελαμῶνος γεγώς,
(1300)  Τεῦκρος: ὅστις στρατοῦ τὰ πρῶτʼ ἀριστεύσας ἐμὴν
(1301)  Τεῦκρος: ἴσχει ξύνευνον μητέρʼ, ἣ φύσει μὲν ἦν
(1302)  Τεῦκρος: βασίλεια, Λαομέδοντος· ἔκκριτον δέ νιν
(1303)  Τεῦκρος: δώρημα κείνῳ ʼδωκεν Ἀλκμήνης γόνος.
(1304)  Τεῦκρος: ἆρʼ ὧδʼ ἄριστος ἐξ ἀριστέοιν δυοῖν
(1305)  Τεῦκρος: βλαστὼν ἂν αἰσχύνοιμι τοὺς πρὸς αἵματος,
(1306)  Τεῦκρος: οὓς νῦν σὺ τοιοῖσδʼ ἐν πόνοισι κειμένους
(1307)  Τεῦκρος: ὠθεῖς ἀθάπτους, οὐδʼ ἐπαισχύνει λέγων;
(1308)  Τεῦκρος: εὖ νυν τόδʼ ἴσθι, τοῦτον εἰ βαλεῖτέ που,
(1309)  Τεῦκρος: βαλεῖτε χἠμᾶς τρεῖς ὁμοῦ συγκειμένους.
(1310)  Τεῦκρος: ἐπεὶ καλόν μοι τοῦδʼ ὑπερπονουμένῳ
(1311)  Τεῦκρος: θανεῖν προδήλως μᾶλλον ἢ τῆς σῆς ὑπὲρ
(1312)  Τεῦκρος: γυναικός, ἢ τοῦ σοῦ γʼ ὁμαίμονος λέγω;
(1313)  Τεῦκρος: πρὸς ταῦθʼ ὅρα μὴ τοὐμόν, ἀλλὰ καὶ τὸ σόν·
(1314)  Τεῦκρος: ὡς εἴ με πημανεῖς τι, βουλήσει ποτὲ
(1315)  Τεῦκρος: καὶ δειλὸς εἶναι μᾶλλον ἢ ʼν ἐμοὶ θρασύς.
(1316)  Χορός: ἄναξ, Ὀδυσσεῦ, καιρὸν ἴσθʼ ἐληλυθώς,
(1317)  Χορός: εἰ μὴ ξυνάψων, ἀλλὰ συλλύσων πάρει.
(1318)  Ὀδυσσεύς: τί δʼ ἔστιν, ἄνδρες; τηλόθεν γὰρ ᾐσθόμην
(1319)  Ὀδυσσεύς: βοὴν Ἀτρειδῶν τῷδʼ ἐπʼ ἀλκίμῳ νεκρῷ.
(1320)  Ἀγαμέμνων: οὐ γὰρ κλύοντές ἐσμεν αἰσχίστους λόγους,
(1321)  Ἀγαμέμνων: ἄναξ Ὀδυσσεῦ, τοῦδʼ ὑπʼ ἀνδρὸς ἀρτίως;
(1322)  Ὀδυσσεύς: ποίους; ἐγὼ γὰρ ἀνδρὶ συγγνώμην ἔχω
(1323)  Ὀδυσσεύς: κλύοντι φλαῦρα συμβαλεῖν ἔπη κακά.
(1324)  Ἀγαμέμνων: ἤκουσεν αἰσχρά· δρῶν γὰρ ἦν τοιαῦτά με.
(1325)  Ὀδυσσεύς: τί γάρ σʼ ἔδρασεν, ὥστε καὶ βλάβην ἔχειν;
(1326)  Ἀγαμέμνων: οὔ φησʼ ἐάσειν τόνδε τὸν νεκρὸν ταφῆς
(1327)  Ἀγαμέμνων: ἄμοιρον, ἀλλὰ πρὸς βίαν θάψειν ἐμοῦ.
(1328)  Ὀδυσσεύς: ἔξεστιν οὖν εἰπόντι τἀληθῆ φίλῳ
(1329)  Ὀδυσσεύς: σοὶ μηδὲν ἧσσον ἢ πάρος ξυνηρετεῖν;
(1330)  Ἀγαμέμνων: εἴπʼ· ἦ γὰρ εἴην οὐκ ἂν εὖ φρονῶν, ἐπεὶ
(1331)  Ἀγαμέμνων: φίλον σʼ ἐγὼ μέγιστον Ἀργείων νέμω.
(1332)  Ὀδυσσεύς: ἄκουέ νυν. τὸν ἄνδρα τόνδε πρὸς θεῶν
(1333)  Ὀδυσσεύς: μὴ τλῇς ἄθαπτον ὧδʼ ἀναλγήτως βαλεῖν·
(1334)  Ὀδυσσεύς: μηδʼ ἡ βία σε μηδαμῶς νικησάτω
(1335)  Ὀδυσσεύς: τοσόνδε μισεῖν ὥστε τὴν δίκην πατεῖν.
(1336)  Ὀδυσσεύς: κἀμοὶ γὰρ ἦν ποθʼ οὗτος ἔχθιστος στρατοῦ,
(1337)  Ὀδυσσεύς: ἐξ οὗ ʼκράτησα τῶν Ἀχιλλείων ὅπλων,
(1338)  Ὀδυσσεύς: ἀλλʼ αὐτὸν ἔμπας ὄντʼ ἐγὼ τοιόνδʼ ἐμοὶ
(1339)  Ὀδυσσεύς: οὐκ ἀντατιμάσαιμʼ ἄν, ὥστε μὴ λέγειν
(1340)  Ὀδυσσεύς: ἕνʼ ἄνδρʼ ἰδεῖν ἄριστον Ἀργείων, ὅσοι
(1341)  Ὀδυσσεύς: Τροίαν ἀφικόμεσθα, πλὴν Ἀχιλλέως.
(1342)  Ὀδυσσεύς: ὥστʼ οὐκ ἂν ἐνδίκως γʼ ἀτιμάζοιτό σοι·
(1343)  Ὀδυσσεύς: οὐ γάρ τι τοῦτον, ἀλλὰ τοὺς θεῶν νόμους
(1344)  Ὀδυσσεύς: φθείροις ἄν. ἄνδρα δʼ οὐ δίκαιον, εἰ θάνοι,
(1345)  Ὀδυσσεύς: βλάπτειν τὸν ἐσθλόν, οὐδʼ ἐὰν μισῶν κυρῇς.
(1346)  Ἀγαμέμνων: σὺ ταῦτʼ, Ὀδυσσεῦ, τοῦδʼ ὑπερμαχεῖς ἐμοί;
(1347)  Ὀδυσσεύς: ἔγωγʼ· ἐμίσουν δʼ, ἡνίκʼ ἦν μισεῖν καλόν.
(1348)  Ἀγαμέμνων: οὐ γὰρ θανόντι καὶ προσεμβῆναί σε χρή;
(1349)  Ὀδυσσεύς: μὴ χαῖρʼ, Ἀτρείδη, κέρδεσιν τοῖς μὴ καλοῖς.
(1350)  Ἀγαμέμνων: τόν τοι τύραννον εὐσεβεῖν οὐ ῥᾴδιον.
(1351)  Ὀδυσσεύς: ἀλλʼ εὖ λέγουσι τοῖς φίλοις τιμὰς νέμειν.
(1352)  Ἀγαμέμνων: κλύειν τὸν ἐσθλὸν ἄνδρα χρὴ τῶν ἐν τέλει.
(1353)  Ὀδυσσεύς: παῦσαι· κρατεῖς τοι τῶν φίλων νικώμενος.
(1354)  Ἀγαμέμνων: μέμνησʼ ὁποίῳ φωτὶ τὴν χάριν δίδως.
(1355)  Ὀδυσσεύς: ὅδʼ ἐχθρὸς ἁνήρ, ἀλλὰ γενναῖός ποτʼ ἦν.
(1356)  Ἀγαμέμνων: τί ποτε ποήσεις; ἐχθρὸν ὧδʼ αἰδεῖ νέκυν;
(1357)  Ὀδυσσεύς: νικᾷ γὰρ ἁρετή με τῆς ἔχθρας πολύ.
(1358)  Ἀγαμέμνων: τοιοίδε μέντοι φῶτες ἔμπληκτοι βροτῶν.
(1359)  Ὀδυσσεύς: ἦ κάρτα πολλοὶ νῦν φίλοι καὖθις πικροί.
(1360)  Ἀγαμέμνων: τοιούσδʼ ἐπαινεῖς δῆτα σὺ κτᾶσθαι φίλους;
(1361)  Ὀδυσσεύς: σκληρὰν ἐπαινεῖν οὐ φιλῶ ψυχὴν ἐγώ.
(1362)  Ἀγαμέμνων: ἡμᾶς σὺ δειλοὺς τῇδε θἠμέρᾳ φανεῖς.
(1363)  Ὀδυσσεύς: ἄνδρας μὲν οὖν Ἕλλησι πᾶσιν ἐνδίκους.
(1364)  Ἀγαμέμνων: ἄνωγας οὖν με τὸν νεκρὸν θάπτειν ἐᾶν;
(1365)  Ὀδυσσεύς: ἔγωγε· καὶ γὰρ αὐτὸς ἐνθάδʼ ἵξομαι.
(1366)  Ἀγαμέμνων: ἦ πάνθʼ ὅμοια πᾶς ἀνὴρ αὑτῷ πονεῖ.
(1367)  Ὀδυσσεύς: τῷ γάρ με μᾶλλον εἰκὸς ἢ ʼμαυτῷ πονεῖν;
(1368)  Ἀγαμέμνων: σὸν ἆρα τοὔργον, οὐκ ἐμὸν κεκλήσεται.
(1369)  Ὀδυσσεύς: ὡς ἂν ποήσῃς, πανταχῇ χρηστός γʼ ἔσει.
(1370)  Ἀγαμέμνων: ἀλλʼ εὖ γε μέντοι τοῦτʼ ἐπίστασʼ ὡς ἐγὼ
(1371)  Ἀγαμέμνων: σοὶ μὲν νέμοιμʼ ἂν τῆσδε καὶ μείζω χάριν,
(1372)  Ἀγαμέμνων: οὗτος δὲ κἀκεῖ κἀνθάδʼ ὢν ἔμοιγʼ ὁμῶς
(1373)  Ἀγαμέμνων: ἔχθιστος ἔσται· σοὶ δὲ δρᾶν ἔξεσθʼ ἃ χρῇς.
(1374)  Χορός: ὅστις σʼ, Ὀδυσσεῦ, μὴ λέγει γνώμῃ σοφὸν
(1375)  Χορός: φῦναι, τοιοῦτον ὄντα, μῶρός ἐστʼ ἀνήρ.
(1376)  Ὀδυσσεύς: καὶ νῦν γε Τεύκρῳ τἀπὸ τοῦδʼ ἀγγέλλομαι,
(1377)  Ὀδυσσεύς: ὅσον τότʼ ἐχθρὸς ἦ, τοσόνδʼ εἶναι φίλος.
(1378)  Ὀδυσσεύς: καὶ τὸν θανόντα τόνδε συνθάπτειν θέλω
(1379)  Ὀδυσσεύς: καὶ ξυμπονεῖν καὶ μηδὲν ἐλλείπειν ὅσων
(1380)  Ὀδυσσεύς: χρὴ τοῖς ἀρίστοις ἀνδράσιν πονεῖν βροτούς.
(1381)  Τεῦκρος: ἄριστʼ Ὀδυσσεῦ, πάντʼ ἔχω σʼ ἐπαινέσαι
(1382)  Τεῦκρος: λόγοισι, καί μʼ ἔψευσας ἐλπίδος πολύ.
(1383)  Τεῦκρος: τούτῳ γὰρ ὢν ἔχθιστος Ἀργείων ἀνὴρ
(1384)  Τεῦκρος: μόνος παρέστης χερσίν, οὐδʼ ἔτλης παρὼν
(1385)  Τεῦκρος: θανόντι τῷδε ζῶν ἐφυβρίσαι μέγα,
(1386)  Τεῦκρος: ὡς ὁ στρατηγὸς οὑπιβρόντητος μολὼν
(1387)  Τεῦκρος: αὐτός τε χὠ ξύναιμος ἠθελησάτην
(1388)  Τεῦκρος: λωβητὸν αὐτὸν ἐκβαλεῖν ταφῆς ἄτερ.
(1389)  Τεῦκρος: τοιγάρ σφʼ Ὀλύμπου τοῦδʼ ὁ πρεσβεύων πατὴρ
(1390)  Τεῦκρος: μνήμων τʼ Ἐρινὺς καὶ τελεσφόρος Δίκη
(1391)  Τεῦκρος: κακοὺς κακῶς φθείρειαν, ὥσπερ ἤθελον
(1392)  Τεῦκρος: τὸν ἄνδρα λώβαις ἐκβαλεῖν ἀναξίως.
(1393)  Τεῦκρος: σὲ δʼ, ὦ γεραιοῦ σπέρμα Λαέρτου πατρός,
(1394)  Τεῦκρος: τάφου μὲν ὀκνῶ τοῦδʼ ἐπιψαύειν ἐᾶν,
(1395)  Τεῦκρος: μὴ τῷ θανόντι τοῦτο δυσχερὲς ποιῶ·
(1396)  Τεῦκρος: τὰ δʼ ἄλλα καὶ ξύμπρασσε, κεἴ τινα στρατοῦ
(1397)  Τεῦκρος: θέλεις κομίζειν, οὐδὲν ἄλγος ἕξομεν.
(1398)  Τεῦκρος: ἐγὼ δὲ τἄλλα πάντα πορσυνῶ· σὺ δὲ
(1399)  Τεῦκρος: ἀνὴρ καθʼ ἡμᾶς ἐσθλὸς ὢν ἐπίστασο.
(1400)  Ὀδυσσεύς: ἀλλʼ ἤθελον μέν· εἰ δὲ μή ʼστί σοι φίλον
(1401)  Ὀδυσσεύς: πράσσειν τάδʼ ἡμᾶς, εἶμʼ ἐπαινέσας τὸ σόν.
(1402x) == Anapäste ==
(1402)  Τεῦκρος: ἅλις· ἤδη γὰρ πολὺς ἐκτέταται
(1403)  Τεῦκρος: χρόνος. ἀλλʼ οἱ μὲν κοίλην κάπετον
(1404)  Τεῦκρος: χερσὶ ταχύνατε, τοὶ δʼ ὑψίβατον
(1405)  Τεῦκρος: τρίποδʼ ἀμφίπυρον λουτρῶν ὁσίων
(1406)  Τεῦκρος: θέσθʼ ἐπίκαιρον·
(1407)  Τεῦκρος: μία δʼ ἐκ κλισίας ἀνδρῶν ἴλη
(1408)  Τεῦκρος: τὸν ὑπασπίδιον κόσμον φερέτω.
(1410)  Τεῦκρος: παῖ, σὺ δὲ πατρός γʼ, ὅσον ἰσχύεις,
(1411)  Τεῦκρος: φιλότητι θιγὼν πλευρὰς σὺν ἐμοὶ
(1412)  Τεῦκρος: τάσδʼ ἐπικούφιζʼ· ἔτι γὰρ θερμαὶ
(1413)  Τεῦκρος: σύριγγες ἄνω φυσῶσι μέλαν
(1414)  Τεῦκρος: μένος. ἀλλʼ ἄγε πᾶς, φίλος ὅστις ἀνὴρ
(1415)  Τεῦκρος: φησὶ παρεῖναι, σούσθω, βάτω,
(1416)  Τεῦκρος: τῷδʼ ἀνδρὶ πονῶν τῷ πάντʼ ἀγαθῷ
(1417)  Τεῦκρος: κοὐδενί πω λῴονι θνητῶν
(1418)  Τεῦκρος: Αἴαντος, ὅτʼ ἦν, τότε φωνῶ.
(1419)  Χορός: ἦ πολλὰ βροτοῖς ἔστιν ἰδοῦσιν
(1420)  Χορός: γνῶναι· πρὶν ἰδεῖν δʼ οὐδεὶς μάντις
(1421)  Χορός: τῶν μελλόντων, ὅ τι πράξει.
