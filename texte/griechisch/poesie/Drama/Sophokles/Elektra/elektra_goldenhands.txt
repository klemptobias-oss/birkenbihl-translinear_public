(1x) === Episode ===
(1)  Παιδαγωγός: ὦ τοῦ στρατηγήσαντος ἐν Τροίᾳ ποτὲ
(2)  Παιδαγωγός: Ἀγαμέμνονος παῖ, νῦν ἐκεῖνʼ ἔξεστί σοι
(3)  Παιδαγωγός: παρόντι λεύσσειν, ὧν πρόθυμος ἦσθʼ ἀεί.
(4)  Παιδαγωγός: τὸ γὰρ παλαιὸν Ἄργος οὑπόθεις τόδε,
(5)  Παιδαγωγός: τῆς οἰστροπλῆγος ἄλσος Ἰνάχου κόρης·
(6)  Παιδαγωγός: αὕτη δʼ, Ὀρέστα, τοῦ λυκοκτόνου θεοῦ
(7)  Παιδαγωγός: ἀγορὰ Λύκειος· οὑξ ἀριστερᾶς δʼ ὅδε
(8)  Παιδαγωγός: Ἥρας ὁ κλεινὸς ναός· οἷ δʼ ἱκάνομεν,
(9)  Παιδαγωγός: φάσκειν Μυκήνας τὰς πολυχρύσους ὁρᾶν
(10)  Παιδαγωγός: πολύφθορόν τε δῶμα Πελοπιδῶν τόδε,
(11)  Παιδαγωγός: ὅθεν σε πατρὸς ἐκ φονῶν ἐγώ ποτε
(12)  Παιδαγωγός: πρὸς σῆς ὁμαίμου καὶ κασιγνήτης λαβὼν
(13)  Παιδαγωγός: ἤνεγκα κἀξέσωσα κἀξεθρεψάμην
(14)  Παιδαγωγός: τοσόνδʼ ἐς ἥβης, πατρὶ τιμωρὸν φόνου.
(15)  Παιδαγωγός: νῦν οὖν, Ὀρέστα καὶ σὺ φίλτατε ξένων
(16)  Παιδαγωγός: Πυλάδη, τί χρὴ δρᾶν ἐν τάχει βουλευτέον·
(17)  Παιδαγωγός: ὡς ἡμὶν ἤδη λαμπρὸν ἡλίου σέλας
(18)  Παιδαγωγός: ἑῷα κινεῖ φθέγματʼ ὀρνίθων σαφῆ
(19)  Παιδαγωγός: μέλαινά τʼ ἄστρων ἐκλέλοιπεν εὐφρόνη.
(20)  Παιδαγωγός: πρὶν οὖν τινʼ ἀνδρῶν ἐξοδοιπορεῖν στέγης,
(21)  Παιδαγωγός: ξυνάπτετον λόγοισιν· ὡς ἐνταῦθʼ ἐμέν,
(22)  Παιδαγωγός: ἵνʼ οὐκέτʼ ὀκνεῖν καιρός, ἀλλʼ ἔργων ἀκμή.
(23)  Ὀρέστης: ὦ φίλτατʼ ἀνδρῶν προσπόλων, ὥς μοι σαφῆ
(24)  Ὀρέστης: σημεῖα φαίνεις ἐσθλὸς εἰς ἡμᾶς γεγώς.
(25)  Ὀρέστης: ὥσπερ γὰρ ἵππος εὐγενής, κἂν ᾖ γέρων,
(26)  Ὀρέστης: ἐν τοῖσι δεινοῖς θυμὸν οὐκ ἀπώλεσεν,
(27)  Ὀρέστης: ἀλλʼ ὀρθὸν οὖς ἵστησιν, ὡσαύτως δὲ σὺ
(28)  Ὀρέστης: ἡμᾶς τʼ ὀτρύνεις καὐτὸς ἐν πρώτοις ἕπει.
(29)  Ὀρέστης: τοιγὰρ τὰ μὲν δόξαντα δηλώσω, σὺ δὲ
(30)  Ὀρέστης: ὀξεῖαν ἀκοὴν τοῖς ἐμοῖς λόγοις διδούς,
(31)  Ὀρέστης: εἰ μή τι καιροῦ τυγχάνω, μεθάρμοσον.
(32)  Ὀρέστης: ἐγὼ γὰρ ἡνίχʼ ἱκόμην τὸ Πυθικὸν
(33)  Ὀρέστης: μαντεῖον, ὡς μάθοιμʼ ὅτῳ τρόπῳ πατρὶ
(34)  Ὀρέστης: δίκας ἀροίμην τῶν φονευσάντων πάρα,
(35)  Ὀρέστης: χρῇ μοι τοιαῦθʼ ὁ Φοῖβος ὧν πεύσει τάχα·
(36)  Ὀρέστης: ἄσκευον αὐτὸν ἀσπίδων τε καὶ στρατοῦ
(37)  Ὀρέστης: δόλοισι κλέψαι χειρὸς ἐνδίκους σφαγάς.
(38)  Ὀρέστης: ὅτʼ οὖν τοιόνδε χρησμὸν εἰσηκούσαμεν,
(39)  Ὀρέστης: σὺ μὲν μολών, ὅταν σε καιρὸς εἰσάγῃ,
(40)  Ὀρέστης: δόμων ἔσω τῶνδʼ, ἴσθι πᾶν τὸ δρώμενον,
(41)  Ὀρέστης: ὅπως ἂν εἰδὼς ἡμὶν ἀγγείλῃς σαφῆ.
(42)  Ὀρέστης: οὐ γάρ σε μὴ γήρᾳ τε καὶ χρόνῳ μακρῷ
(43)  Ὀρέστης: γνῶσʼ, οὐδʼ ὑποπτεύσουσιν ὧδʼ ἠνθισμένον.
(44)  Ὀρέστης: λόγῳ δὲ χρῶ τοιῷδʼ, ὅτι ξένος μὲν εἶ
(45)  Ὀρέστης: Φωκέως παρʼ ἀνδρὸς Φανοτέως ἥκων· ὃ γὰρ
(46)  Ὀρέστης: μέγιστος αὐτοῖς τυγχάνει δορυξένων.
(47)  Ὀρέστης: ἄγγελλε δʼ ὅρκον προστιθεὶς ὁθούνεκα
(48)  Ὀρέστης: τέθνηκʼ Ὀρέστης ἐξ ἀναγκαίας τύχης,
(49)  Ὀρέστης: ἄθλοισι Πυθικοῖσιν ἐκ τροχηλάτων
(50)  Ὀρέστης: δίφρων κυλισθείς· ὧδʼ ὁ μῦθος ἑστάτω.
(51)  Ὀρέστης: ἡμεῖς δὲ πατρὸς τύμβον, ὡς ἐφίετο,
(52)  Ὀρέστης: λοιβαῖσι πρῶτον καὶ καρατόμοις χλιδαῖς
(53)  Ὀρέστης: στέψαντες εἶτʼ ἄψορρον ἥξομεν πάλιν,
(54)  Ὀρέστης: τύπωμα χαλκόπλευρον ἠρμένοι χεροῖν,
(55)  Ὀρέστης: ὃ καὶ σὺ θάμνοις οἶσθά που κεκρυμμένον,
(56)  Ὀρέστης: ὅπως λόγῳ κλέπτοντες ἡδεῖαν φάτιν
(57)  Ὀρέστης: φέρωμεν αὐτοῖς, τοὐμὸν ὡς ἔρρει δέμας
(58)  Ὀρέστης: φλογιστὸν ἤδη καὶ κατηνθρακωμένον.
(59)  Ὀρέστης: τί γάρ με λυπεῖ τοῦθʼ, ὅταν λόγῳ θανὼν
(60)  Ὀρέστης: ἔργοισι σωθῶ κἀξενέγκωμαι κλέος;
(61)  Ὀρέστης: δοκῶ μέν, οὐδὲν ῥῆμα σὺν κέρδει κακόν.
(62)  Ὀρέστης: ἤδη γὰρ εἶδον πολλάκις καὶ τοὺς σοφοὺς
(63)  Ὀρέστης: λόγῳ μάτην θνῄσκοντας· εἶθʼ, ὅταν δόμους
(64)  Ὀρέστης: ἔλθωσιν αὖθις, ἐκτετίμηνται πλέον·
(65)  Ὀρέστης: ὡς κἄμʼ ἐπαυχῶ τῆσδε τῆς φήμης ἄπο
(66)  Ὀρέστης: δεδορκότʼ ἐχθροῖς ἄστρον ὣς λάμψειν ἔτι.
(67)  Ὀρέστης: ἀλλʼ, ὦ πατρῴα γῆ θεοί τʼ ἐγχώριοι,
(68)  Ὀρέστης: δέξασθέ μʼ εὐτυχοῦντα ταῖσδε ταῖς ὁδοῖς,
(69)  Ὀρέστης: σύ τʼ, ὦ πατρῷον δῶμα· σοῦ γὰρ ἔρχομαι
(70)  Ὀρέστης: δίκῃ καθαρτὴς πρὸς θεῶν ὡρμημένος·
(71)  Ὀρέστης: καὶ μή μʼ ἄτιμον τῆσδʼ ἀποστείλητε γῆς,
(72)  Ὀρέστης: ἀλλʼ ἀρχέπλουτον καὶ καταστάτην δόμων.
(73)  Ὀρέστης: εἴρηκα μέν νυν ταῦτα· σοὶ δʼ ἤδη, γέρον,
(74)  Ὀρέστης: τὸ σὸν μελέσθω βάντι φρουρῆσαι χρέος.
(75)  Ὀρέστης: νὼ δʼ ἔξιμεν· καιρὸς γάρ, ὅσπερ ἀνδράσιν
(76)  Ὀρέστης: μέγιστος ἔργου παντός ἐστʼ ἐπιστάτης.
(77)  Ἠλέκτρα: ἰώ μοί μοι δύστηνος.
(78)  Παιδαγωγός: καὶ μὴν θυρῶν ἔδοξα προσπόλων τινὸς
(79)  Παιδαγωγός: ὑποστενούσης ἔνδον αἰσθέσθαι, τέκνον.
(80)  Ὀρέστης: ἆρʼ ἐστὶν ἡ δύστηνος Ἠλέκτρα· θέλεις
(81)  Ὀρέστης: μείνωμεν αὐτοῦ κἀπακούσωμεν γόων;
(82)  Παιδαγωγός: ἥκιστα· μηδὲν πρόσθεν ἢ τὰ Λοξίου
(83)  Παιδαγωγός: πειρώμεθʼ ἔρδειν κἀπὸ τῶνδʼ ἀρχηγετεῖν,
(84)  Παιδαγωγός: πατρὸς χέοντες λουτρά· ταῦτα γὰρ φέρει
(85)  Παιδαγωγός: νίκην τʼ ἐφʼ ἡμῖν καὶ κράτος τῶν δρωμένων.
(86x) == Anapäste ==
(86)  Ἠλέκτρα: ὦ φάος ἁγνὸν
(87)  Ἠλέκτρα: καὶ γῆς ἰσόμοιρʼ ἀήρ, ὥς μοι
(88)  Ἠλέκτρα: πολλὰς μὲν θρήνων ᾠδάς,
(89)  Ἠλέκτρα: πολλὰς δʼ ἀντήρεις ᾔσθου
(90)  Ἠλέκτρα: στέρνων πληγὰς αἱμασσομένων,
(91)  Ἠλέκτρα: ὁπόταν δνοφερὰ νὺξ ὑπολειφθῇ·
(92)  Ἠλέκτρα: τὰ δὲ παννυχίδων ἤδη στυγεραὶ
(93)  Ἠλέκτρα: ξυνίσασʼ εὐναὶ μογερῶν οἴκων,
(94)  Ἠλέκτρα: ὅσα τὸν δύστηνον ἐμὸν θρηνῶ
(95)  Ἠλέκτρα: πατέρʼ, ὃν κατὰ μὲν βάρβαρον αἶαν
(96)  Ἠλέκτρα: φοίνιος Ἄρης οὐκ ἐξένισεν,
(97)  Ἠλέκτρα: μήτηρ δʼ ἡμὴ χὠ κοινολεχὴς
(98)  Ἠλέκτρα: Αἴγισθος ὅπως δρῦν ὑλοτόμοι
(99)  Ἠλέκτρα: σχίζουσι κάρα φονίῳ πελέκει,
(100)  Ἠλέκτρα: κοὐδεὶς τούτων οἶκτος ἀπʼ ἄλλης
(101)  Ἠλέκτρα: ἢ ʼμοῦ φέρεται, σοῦ, πάτερ, οὕτως
(102)  Ἠλέκτρα: αἰκῶς οἰκτρῶς τε θανόντος.
(103)  Ἠλέκτρα: ἀλλʼ οὐ μὲν δὴ
(104)  Ἠλέκτρα: λήξω θρήνων στυγερῶν τε γόων,
(105)  Ἠλέκτρα: ἔστʼ ἂν παμφεγγεῖς ἄστρων
(106)  Ἠλέκτρα: ῥιπάς, λεύσσω δὲ τόδʼ ἦμαρ,
(107)  Ἠλέκτρα: μὴ οὐ τεκνολέτειρʼ ὥς τις ἀηδὼν
(108)  Ἠλέκτρα: ἐπὶ κωκυτῷ τῶνδε πατρῴων
(109)  Ἠλέκτρα: πρὸ θυρῶν ἠχὼ πᾶσι προφωνεῖν.
(110)  Ἠλέκτρα: ὦ δῶμʼ Ἀΐδου καὶ Περσεφόνης,
(111)  Ἠλέκτρα: ὦ χθόνιʼ Ἑρμῆ καὶ πότνιʼ Ἀρὰ
(112)  Ἠλέκτρα: σεμναί τε θεῶν παῖδες Ἐρινύες,
(113)  Ἠλέκτρα: αἳ τοὺς ἀδίκως θνῄσκοντας ὁρᾶθʼ,
(114)  Ἠλέκτρα: αἳ τοὺς εὐνὰς ὑποκλεπτομένους,
(115)  Ἠλέκτρα: ἔλθετʼ, ἀρήξατε, τίσασθε πατρὸς
(116)  Ἠλέκτρα: φόνον ἡμετέρου,
(117)  Ἠλέκτρα: καί μοι τὸν ἐμὸν πέμψατʼ ἀδελφόν·
(118)  Ἠλέκτρα: μούνη γὰρ ἄγειν οὐκέτι σωκῶ
(120)  Ἠλέκτρα: λύπης ἀντίρροπον ἄχθος.
(121y) === Chor ===
(121x) == Strophe 1 ==
(121)  Χορός: ὦ παῖ, παῖ δυστανοτάτας
(122)  Χορός: Ἠλέκτρα ματρός, τίνʼ ἀεὶ
(123)  Χορός: τάκεις ὧδʼ ἀκόρεστον οἰμωγὰν
(124)  Χορός: τὸν πάλαι ἐκ δολερᾶς ἀθεώτατα
(125)  Χορός: ματρὸς ἁλόντʼ ἀπάταις Ἀγαμέμνονα
(126)  Χορός: κακᾷ τε χειρὶ πρόδοτον; ὡς ὁ τάδε πορὼν
(127)  Χορός: ὄλοιτʼ, εἴ μοι θέμις τάδʼ αὐδᾶν.
(128)  Ἠλέκτρα: ὦ γενέθλα γενναίων,
(130)  Ἠλέκτρα: ἥκετʼ ἐμῶν καμάτων παραμύθιον.
(131)  Ἠλέκτρα: οἶδά τε καὶ ξυνίημι τάδʼ, οὔ τί με
(132)  Ἠλέκτρα: φυγγάνει, οὐδʼ ἐθέλω προλιπεῖν τόδε,
(133)  Ἠλέκτρα: μὴ οὐ τὸν ἐμὸν στενάχειν πατέρʼ ἄθλιον.
(134)  Ἠλέκτρα: ἀλλʼ ὦ παντοίας φιλότητος ἀμειβόμεναι χάριν,
(135)  Ἠλέκτρα: ἐᾶτέ μʼ ὧδʼ ἀλύειν,
(136)  Ἠλέκτρα: αἰαῖ, ἱκνοῦμαι.
(137x) == Antistrophe 1 ==
(137)  Χορός: ἀλλʼ οὔτοι τόν γʼ ἐξ Ἀΐδα
(138)  Χορός: παγκοίνου λίμνας πατέρʼ ἀν‖στάσεις
(139)  Χορός: οὔτε γόοισιν οὔτʼ εὐχαῖς.
(140)  Χορός: ἀλλʼ ἀπὸ τῶν μετρίων ἐπʼ ἀμήχανον
(141)  Χορός: ἄλγος ἀεὶ στενάχουσα διόλλυσαι,
(142)  Χορός: ἐν οἷς ἀνάλυσίς ἐστιν οὐδεμία κακῶν.
(143)  Χορός: τί μοι τῶν δυσφόρων ἐφίει;
(144)  Ἠλέκτρα: νήπιος ὃς τῶν οἰκτρῶς
(145)  Ἠλέκτρα: οἰχομένων γονέων ἐπιλάθεται.
(146)  Ἠλέκτρα: ἀλλʼ ἐμέ γʼ ἁ στονόεσσʼ ἄραρεν φρένας,
(147)  Ἠλέκτρα: ἃ Ἴτυν, αἰὲν Ἴτυν ὀλοφύρεται,
(148)  Ἠλέκτρα: ὄρνις ἀτυζομένα, Διὸς ἄγγελος.
(150)  Ἠλέκτρα: ἰὼ παντλάμων Νιόβα, σὲ δʼ ἔγωγε νέμω θεόν,
(151)  Ἠλέκτρα: ἅτʼ ἐν τάφῳ πετραίῳ
(152)  Ἠλέκτρα: αἰεὶ δακρύεις.
(153x) == Strophe 2 ==
(153)  Χορός: οὔτοι σοὶ μούνᾳ, τέκνον,
(155)  Χορός: ἄχος ἐφάνη βροτῶν,
(156)  Χορός: πρὸς ὅ τι σὺ τῶν ἔνδον εἶ περισσά,
(157)  Χορός: οἷς ὁμόθεν εἶ καὶ γονᾷ ξύναιμος,
(158)  Χορός: οἵα Χρυσόθεμις ζώει καὶ Ἰφιάνασσα,
(159)  Χορός: κρυπτᾷ τʼ ἀχέων ἐν ἥβᾳ,
(160)  Χορός: ὄλβιος, ὃν ἁ κλεινὰ
(161)  Χορός: γᾶ ποτε Μυκηναίων
(162)  Χορός: δέξεται εὐπατρίδαν, Διὸς εὔφρονι
(163)  Χορός: βήματι μολόντα τάνδε γᾶν Ὀρέσταν.
(164)  Ἠλέκτρα: ὅν γʼ ἐγὼ ἀκάματα προσμένουσʼ, ἄτεκνος,
(165)  Ἠλέκτρα: τάλαινʼ, ἀνύμφευτος αἰὲν οἰχνῶ,
(166)  Ἠλέκτρα: δάκρυσι μυδαλέα, τὸν ἀνήνυτον
(167)  Ἠλέκτρα: οἶτον ἔχουσα κακῶν· ὁ δὲ λάθεται
(168)  Ἠλέκτρα: ὧν τʼ ἔπαθʼ ὧν τʼ ἐδάη. τί γὰρ οὐκ ἐμοὶ
(170)  Ἠλέκτρα: ἔρχεται ἀγγελίας ἀπατώμενον;
(171)  Ἠλέκτρα: ἀεὶ μὲν γὰρ ποθεῖ,
(172)  Ἠλέκτρα: ποθῶν δʼ οὐκ ἀξιοῖ φανῆναι.
(173x) == Antistrophe 2 ==
(173)  Χορός: θάρσει μοι, θάρσει, τέκνον.
(175)  Χορός: ἔτι μέγας οὐρανῷ
(176)  Χορός: Ζεύς, ὃς ἐφορᾷ πάντα καὶ κρατύνει·
(177)  Χορός: ᾧ τὸν ὑπεραλγῆ χόλον νέμουσα
(178)  Χορός: μήθʼ οἷς ἐχθαίρεις ὑπεράχθεο μήτʼ ἐπιλάθου·
(179)  Χορός: χρόνος γὰρ εὐμαρὴς θεός.
(180)  Χορός: οὔτε γὰρ ὁ τὰν Κρῖσαν
(181)  Χορός: βούνομον ἔχων ἀκτὰν
(182)  Χορός: παῖς Ἀγαμεμνονίδας ἀπερίτροπος
(183)  Χορός: οὔθʼ ὁ παρὰ τὸν Ἀχέροντα θεὸς ἀνάσσων.
(185)  Ἠλέκτρα: ἀλλʼ ἐμὲ μὲν ὁ πολὺς ἀπολέλοιπεν ἤδη
(186)  Ἠλέκτρα: βίοτος ἀνέλπιστος, οὐδʼ ἔτʼ ἀρκῶ·
(187)  Ἠλέκτρα: ἅτις ἄνευ τεκέων κατατάκομαι,
(188)  Ἠλέκτρα: ἇς φίλος οὔτις ἀνὴρ ὑπερίσταται,
(189)  Ἠλέκτρα: ἀλλʼ ἁπερεί τις ἔποικος ἀναξία
(190)  Ἠλέκτρα: οἰκονομῶ θαλάμους πατρός, ὧδε μὲν
(191)  Ἠλέκτρα: ἀεικεῖ σὺν στολᾷ,
(192)  Ἠλέκτρα: κεναῖς δʼ ἀμφίσταμαι τραπέζαις.
(193x) == Strophe 3 ==
(193)  Χορός: οἰκτρὰ μὲν νόστοις αὐδά,
(194)  Χορός: οἰκτρὰ δʼ ἐν κοίταις πατρῴαις
(195)  Χορός: ὅτε οἱ παγχάλκων ἀνταία
(196)  Χορός: γενύων ὡρμάθη πλαγά.
(197)  Χορός: δόλος ἦν ὁ φράσας, ἔρος ὁ κτείνας,
(198)  Χορός: δεινὰν δεινῶς προφυτεύσαντες
(199)  Χορός: μορφάν, εἴτʼ οὖν θεὸς εἴτε βροτῶν
(200)  Χορός: ἦν ὁ ταῦτα πράσσων.
(201)  Ἠλέκτρα: ὦ πασᾶν κείνα πλέον ἁμέρα
(202)  Ἠλέκτρα: ἐλθοῦσʼ ἐχθίστα δή μοι·
(203)  Ἠλέκτρα: ὦ νύξ, ὦ δείπνων ἀρρήτων
(204)  Ἠλέκτρα: ἔκπαγλʼ ἄχθη,
(205)  Ἠλέκτρα: τοὺς ἐμὸς ἴδε πατὴρ
(206)  Ἠλέκτρα: θανάτους αἰκεῖς διδύμαιν χειροῖν,
(207)  Ἠλέκτρα: αἳ τὸν ἐμὸν εἷλον βίον πρόδοτον, αἵ μʼ ἀπώλεσαν·
(208)  Ἠλέκτρα: οἷς θεὸς ὁ μέγας Ὀλύμπιος
(210)  Ἠλέκτρα: ποίνιμα πάθεα παθεῖν πόροι,
(211)  Ἠλέκτρα: μηδέ ποτʼ ἀγλαΐας ἀποναίατο
(212)  Ἠλέκτρα: τοιάδʼ ἀνύσαντες ἔργα.
(213x) == Antistrophe 3 ==
(213)  Χορός: φράζου μὴ πόρσω φωνεῖν.
(214)  Χορός: οὐ γνώμαν ἴσχεις ἐξ οἵων
(215)  Χορός: τὰ παρόντʼ οἰκείας εἰς ἄτας
(216)  Χορός: ἐμπίπτεις οὕτως αἰκῶς;
(217)  Χορός: πολὺ γάρ τι κακῶν ὑπερεκτήσω,
(218)  Χορός: σᾷ δυσθύμῳ τίκτουσʼ ἀεὶ
(219)  Χορός: ψυχᾷ πολέμους· τὰ δὲ τοῖς δυνατοῖς
(220)  Χορός: οὐκ ἐριστὰ πλάθειν.
(221)  Ἠλέκτρα: δεινοῖς ἠναγκάσθην, δεινοῖς·
(222)  Ἠλέκτρα: ἔξοιδʼ, οὐ λάθει μʼ ὀργά.
(223)  Ἠλέκτρα: ἀλλʼ ἐν γὰρ δεινοῖς οὐ σχήσω
(224)  Ἠλέκτρα: ταύτας ἄτας,
(225)  Ἠλέκτρα: ὄφρα με βίος ἔχῃ.
(226)  Ἠλέκτρα: τίνι γάρ ποτʼ ἄν, ὦ φιλία γενέθλα,
(227)  Ἠλέκτρα: πρόσφορον ἀκούσαιμʼ ἔπος, τίνι φρονοῦντι καίρια;
(228)  Ἠλέκτρα: ἄνετέ μʼ ἄνετε, παράγοροι·
(229)  Ἠλέκτρα: τάδε γὰρ ἄλυτα κεκλήσεται,
(230)  Ἠλέκτρα: οὐδέ ποτʼ ἐκ καμάτων ἀποπαύσομαι
(231)  Ἠλέκτρα: ἀνάριθμος ὧδε θρήνων.
(232x) == Epode ==
(232)  Χορός: ἀλλʼ οὖν εὐνοίᾳ γʼ αὐδῶ,
(233)  Χορός: μάτηρ ὡσεί τις πιστά,
(235)  Χορός: μὴ τίκτειν σʼ ἄταν ἄταις.
(236)  Ἠλέκτρα: καὶ τί μέτρον κακότατος ἔφυ; φέρε,
(237)  Ἠλέκτρα: πῶς ἐπὶ τοῖς φθιμένοις ἀμελεῖν καλόν;
(238)  Ἠλέκτρα: ἐν τίνι τοῦτʼ ἔβλαστʼ ἀνθρώπων;
(239)  Ἠλέκτρα: μήτʼ εἴην ἔντιμος τούτοις
(240)  Ἠλέκτρα: μήτʼ, εἴ τῳ πρόσκειμαι χρηστῷ,
(241)  Ἠλέκτρα: ξυνναίοιμʼ εὔκηλος, γονέων
(242)  Ἠλέκτρα: ἐκτίμους ἴσχουσα πτέρυγας
(243)  Ἠλέκτρα: ὀξυτόνων γόων.
(245)  Ἠλέκτρα: εἰ γὰρ ὁ μὲν θανὼν γᾶ τε καὶ οὐδὲν ὢν
(246)  Ἠλέκτρα: κείσεται τάλας,
(247)  Ἠλέκτρα: οἱ δὲ μὴ πάλιν
(248)  Ἠλέκτρα: δώσουσʼ ἀντιφόνους δίκας,
(249)  Ἠλέκτρα: ἔρροι τʼ ἂν αἰδὼς
(250)  Ἠλέκτρα: ἁπάντων τʼ εὐσέβεια θνατῶν.
(251x) === Episode ===
(251)  Χορός: ἐγὼ μέν, ὦ παῖ, καὶ τὸ σὸν σπεύδουσʼ ἅμα
(252)  Χορός: καὶ τοὐμὸν αὐτῆς ἦλθον· εἰ δὲ μὴ καλῶς
(253)  Χορός: λέγω, σὺ νίκα· σοὶ γὰρ ἑψόμεσθʼ ἅμα.
(254)  Ἠλέκτρα: αἰσχύνομαι μέν, ὦ γυναῖκες, εἰ δοκῶ
(255)  Ἠλέκτρα: πολλοῖσι θρήνοις δυσφορεῖν ὑμῖν ἄγαν.
(256)  Ἠλέκτρα: ἀλλʼ ἡ βία γὰρ ταῦτʼ ἀναγκάζει με δρᾶν,
(257)  Ἠλέκτρα: σύγγνωτε· πῶς γὰρ ἥτις εὐγενὴς γυνή,
(258)  Ἠλέκτρα: πατρῷʼ ὁρῶσα πήματʼ, οὐ δρῴη τάδʼ ἄν;
(259)  Ἠλέκτρα: ἁγὼ κατʼ ἦμαρ καὶ κατʼ εὐφρόνην ἀεὶ
(260)  Ἠλέκτρα: θάλλοντα μᾶλλον ἢ καταφθίνονθʼ ὁρῶ·
(261)  Ἠλέκτρα: ᾗ πρῶτα μὲν τὰ μητρός, ἥ μʼ ἐγείνατο,
(262)  Ἠλέκτρα: ἔχθιστα συμβέβηκεν· εἶτα δώμασιν
(263)  Ἠλέκτρα: ἐν τοῖς ἐμαυτῆς τοῖς φονεῦσι τοῦ πατρὸς
(264)  Ἠλέκτρα: ξύνειμι, κἀκ τῶνδʼ ἄρχομαι κἀκ τῶνδέ μοι
(265)  Ἠλέκτρα: λαβεῖν θʼ ὁμοίως καὶ τὸ τητᾶσθαι πέλει.
(266)  Ἠλέκτρα: ἔπειτα ποίας ἡμέρας δοκεῖς μʼ ἄγειν,
(267)  Ἠλέκτρα: ὅταν θρόνοις Αἴγισθον ἐνθακοῦντʼ ἴδω
(268)  Ἠλέκτρα: τοῖσιν πατρῴοις, εἰσίδω δʼ ἐσθήματα
(269)  Ἠλέκτρα: φοροῦντʼ ἐκείνῳ ταὐτὰ καὶ παρεστίους
(270)  Ἠλέκτρα: σπένδοντα λοιβὰς ἔνθʼ ἐκεῖνον ὤλεσεν,
(271)  Ἠλέκτρα: ἴδω δὲ τούτων τὴν τελευταίαν ὕβριν,
(272)  Ἠλέκτρα: τὸν αὐτοέντην ἡμὶν ἐν κοίτῃ πατρὸς
(273)  Ἠλέκτρα: ξὺν τῇ ταλαίνῃ μητρί, μητέρʼ εἰ χρεὼν
(274)  Ἠλέκτρα: ταύτην προσαυδᾶν τῷδε συγκοιμωμένην·
(275)  Ἠλέκτρα: ἡ δʼ ὧδε τλήμων ὥστε τῷ μιάστορι
(276)  Ἠλέκτρα: ξύνεστʼ, ἐρινὺν οὔτινʼ ἐκφοβουμένη·
(277)  Ἠλέκτρα: ἀλλʼ ὥσπερ ἐγγελῶσα τοῖς ποιουμένοις,
(278)  Ἠλέκτρα: εὑροῦσʼ ἐκείνην ἡμέραν, ἐν ᾗ τότε
(279)  Ἠλέκτρα: πατέρα τὸν ἀμὸν ἐκ δόλου κατέκτανεν,
(280)  Ἠλέκτρα: ταύτῃ χοροὺς ἵστησι καὶ μηλοσφαγεῖ
(281)  Ἠλέκτρα: θεοῖσιν ἔμμηνʼ ἱερὰ τοῖς σωτηρίοις.
(282)  Ἠλέκτρα: ἐγὼ δʼ ὁρῶσʼ ἡ δύσμορος κατὰ στέγας
(283)  Ἠλέκτρα: κλαίω, τέτηκα, κἀπικωκύω πατρὸς
(284)  Ἠλέκτρα: τὴν δυστάλαιναν δαῖτʼ ἐπωνομασμένην
(285)  Ἠλέκτρα: αὐτὴ πρὸς αὑτήν. οὐδὲ γὰρ κλαῦσαι πάρα
(286)  Ἠλέκτρα: τοσόνδʼ ὅσον μοι θυμὸς ἡδονὴν φέρει.
(287)  Ἠλέκτρα: αὕτη γὰρ ἡ λόγοισι γενναία γυνὴ
(288)  Ἠλέκτρα: φωνοῦσα τοιάδʼ ἐξονειδίζει κακά·
(289)  Ἠλέκτρα: ὦ δύσθεον μίσημα, σοὶ μόνῃ πατὴρ
(290)  Ἠλέκτρα: τέθνηκεν; ἄλλος δʼ οὔτις ἐν πένθει βροτῶν;
(291)  Ἠλέκτρα: κακῶς ὄλοιο, μηδέ σʼ ἐκ γόων ποτὲ
(292)  Ἠλέκτρα: τῶν νῦν ἀπαλλάξειαν οἱ κάτω θεοί.
(293)  Ἠλέκτρα: τάδʼ ἐξυβρίζει· πλὴν ὅταν κλύῃ τινὸς
(294)  Ἠλέκτρα: ἥξοντʼ Ὀρέστην· τηνικαῦτα δʼ ἐμμανὴς
(295)  Ἠλέκτρα: βοᾷ παραστᾶσʼ· οὐ σύ μοι τῶνδʼ αἰτία;
(296)  Ἠλέκτρα: οὐ σὸν τόδʼ ἐστὶ τοὔργον, ἥτις ἐκ χερῶν
(297)  Ἠλέκτρα: κλέψασʼ Ὀρέστην τῶν ἐμῶν ὑπεξέθου;
(298)  Ἠλέκτρα: ἀλλʼ ἴσθι τοι τίσουσά γʼ ἀξίαν δίκην.
(299)  Ἠλέκτρα: τοιαῦθʼ ὑλακτεῖ, σὺν δʼ ἐποτρύνει πέλας
(300)  Ἠλέκτρα: ὁ κλεινὸς αὐτῇ ταὐτὰ νυμφίος παρών,
(301)  Ἠλέκτρα: ὁ πάντʼ ἄναλκις οὗτος, ἡ πᾶσα βλάβη,
(302)  Ἠλέκτρα: ὁ σὺν γυναιξὶ τὰς μάχας ποιούμενος.
(303)  Ἠλέκτρα: ἐγὼ δʼ Ὀρέστην τῶνδε προσμένουσʼ ἀεὶ
(304)  Ἠλέκτρα: παυστῆρʼ ἐφήξειν ἡ τάλαινʼ ἀπόλλυμαι.
(305)  Ἠλέκτρα: μέλλων γὰρ ἀεὶ δρᾶν τι τὰς οὔσας τέ μου
(306)  Ἠλέκτρα: καὶ τὰς ἀπούσας ἐλπίδας διέφθορεν.
(307)  Ἠλέκτρα: ἐν οὖν τοιούτοις οὔτε σωφρονεῖν, φίλαι,
(308)  Ἠλέκτρα: οὔτʼ εὐσεβεῖν πάρεστιν· ἀλλʼ ἔν τοι κακοῖς
(309)  Ἠλέκτρα: πολλή ʼστʼ ἀνάγκη κἀπιτηδεύειν κακά.
(310)  Χορός: φέρʼ εἰπέ, πότερον ὄντος Αἰγίσθου πέλας
(311)  Χορός: λέγεις τάδʼ ἡμῖν ἢ βεβῶτος ἐκ δόμων;
(312)  Ἠλέκτρα: ἦ κάρτα· μὴ δόκει μʼ ἄν, εἴπερ ἦν πέλας,
(313)  Ἠλέκτρα: θυραῖον οἰχνεῖν· νῦν δʼ ἀγροῖσι τυγχάνει.
(314)  Χορός: ἦ κἂν ἐγὼ θαρσοῦσα μᾶλλον ἐς λόγους
(315)  Χορός: τοὺς σοὺς ἱκοίμην, εἴπερ ὧδε ταῦτʼ ἔχει;
(316)  Ἠλέκτρα: ὡς νῦν ἀπόντος ἱστόρει· τί σοι φίλον;
(317)  Χορός: καὶ δή σʼ ἐρωτῶ· τοῦ κασιγνήτου τί φής,
(318)  Χορός: ἥξοντος ἢ μέλλοντος; εἰδέναι θέλω.
(319)  Ἠλέκτρα: φησίν γε· φάσκων δʼ οὐδὲν ὧν λέγει ποεῖ.
(320)  Χορός: φιλεῖ γὰρ ὀκνεῖν πρᾶγμʼ ἀνὴρ πράσσων μέγα.
(321)  Ἠλέκτρα: καὶ μὴν ἔγωγʼ ἔσωσʼ ἐκεῖνον οὐκ ὄκνῳ.
(322)  Χορός: θάρσει· πέφυκεν ἐσθλός, ὥστʼ ἀρκεῖν φίλοις.
(323)  Ἠλέκτρα: πέποιθʼ, ἐπεί τἂν οὐ μακρὰν ἔζων ἐγώ.
(324)  Χορός: μὴ νῦν ἔτʼ εἴπῃς μηδέν· ὡς δόμων ὁρῶ
(325)  Χορός: τὴν σὴν ὅμαιμον ἐκ πατρὸς ταὐτοῦ φύσιν,
(326)  Χορός: Χρυσόθεμιν, ἔκ τε μητρός, ἐντάφια χεροῖν
(327)  Χορός: φέρουσαν, οἷα τοῖς κάτω νομίζεται.
(328)  Χρυσόθεμις: τίνʼ αὖ σὺ τήνδε πρὸς θυρῶνος ἐξόδοις
(329)  Χρυσόθεμις: ἐλθοῦσα φωνεῖς, ὦ κασιγνήτη, φάτιν,
(330)  Χρυσόθεμις: κοὐδʼ ἐν χρόνῳ μακρῷ διδαχθῆναι θέλεις
(331)  Χρυσόθεμις: θυμῷ ματαίῳ μὴ χαρίζεσθαι κενά;
(332)  Χρυσόθεμις: καίτοι τοσοῦτόν γʼ οἶδα κἀμαυτήν, ὅτι
(333)  Χρυσόθεμις: ἀλγῶ ʼπὶ τοῖς παροῦσιν· ὥστʼ ἄν, εἰ σθένος
(334)  Χρυσόθεμις: λάβοιμι, δηλώσαιμʼ ἂν οἷʼ αὐτοῖς φρονῶ.
(335)  Χρυσόθεμις: νῦν δʼ ἐν κακοῖς μοι πλεῖν ὑφειμένῃ δοκεῖ,
(336)  Χρυσόθεμις: καὶ μὴ δοκεῖν μὲν δρᾶν τι, πημαίνειν δὲ μή·
(337)  Χρυσόθεμις: τοιαῦτα δʼ ἄλλα καὶ σὲ βούλομαι ποεῖν.
(338)  Χρυσόθεμις: καίτοι τὸ μὲν δίκαιον οὐχ ᾗ ʼγὼ λέγω,
(339)  Χρυσόθεμις: ἀλλʼ ᾗ σὺ κρίνεις· εἰ δʼ ἐλευθέραν με δεῖ
(340)  Χρυσόθεμις: ζῆν, τῶν κρατούντων ἐστὶ πάντʼ ἀκουστέα.
(341)  Ἠλέκτρα: δεινόν γέ σʼ οὖσαν πατρὸς οὗ σὺ παῖς ἔφυς,
(342)  Ἠλέκτρα: κείνου λελῆσθαι, τῆς δὲ τικτούσης μέλειν.
(343)  Ἠλέκτρα: ἅπαντα γάρ σοι τἀμὰ νουθετήματα
(344)  Ἠλέκτρα: κείνης διδακτά, κοὐδὲν ἐκ σαυτῆς λέγεις.
(345)  Ἠλέκτρα: ἔπειθʼ ἑλοῦ γε θάτερʼ, ἢ φρονεῖν κακῶς
(346)  Ἠλέκτρα: ἢ τῶν φίλων φρονοῦσα μὴ μνήμην ἔχειν·
(347)  Ἠλέκτρα: ἥτις λέγεις μὲν ἀρτίως ὡς, εἰ λάβοις
(348)  Ἠλέκτρα: σθένος, τὸ τούτων μῖσος ἐκδείξειας ἄν,
(349)  Ἠλέκτρα: ἐμοῦ δὲ πατρὶ πάντα τιμωρουμένης
(350)  Ἠλέκτρα: οὔτε ξυνέρδεις τήν τε δρῶσαν ἐκτρέπεις.
(351)  Ἠλέκτρα: οὐ ταῦτα πρὸς κακοῖσι δειλίαν ἔχει;
(352)  Ἠλέκτρα: ἐπεὶ δίδαξον, ἢ μάθʼ ἐξ ἐμοῦ, τί μοι
(353)  Ἠλέκτρα: κέρδος γένοιτʼ ἂν τῶνδε ληξάσῃ γόων.
(354)  Ἠλέκτρα: οὐ ζῶ; κακῶς μέν, οἶδʼ, ἐπαρκούντως δʼ ἐμοί.
(355)  Ἠλέκτρα: λυπῶ δὲ τούτους, ὥστε τῷ τεθνηκότι
(356)  Ἠλέκτρα: τιμὰς προσάπτειν, εἴ τις ἔστʼ ἐκεῖ χάρις.
(357)  Ἠλέκτρα: σὺ δʼ ἡμὶν ἡ μισοῦσα μισεῖς μὲν λόγῳ,
(358)  Ἠλέκτρα: ἔργῳ δὲ τοῖς φονεῦσι τοῦ πατρὸς ξύνει.
(359)  Ἠλέκτρα: ἐγὼ μὲν οὖν οὐκ ἄν ποτʼ, οὐδʼ εἴ μοι τὰ σὰ
(360)  Ἠλέκτρα: μέλλοι τις οἴσειν δῶρʼ, ἐφʼ οἷσι νῦν χλιδᾷς,
(361)  Ἠλέκτρα: τούτοις ὑπεικάθοιμι· σοὶ δὲ πλουσία
(362)  Ἠλέκτρα: τράπεζα κείσθω καὶ περιρρείτω βίος.
(363)  Ἠλέκτρα: ἐμοὶ γὰρ ἔστω τοὐμὲ μὴ λυπεῖν μόνον
(364)  Ἠλέκτρα: βόσκημα· τῆς σῆς δʼ οὐκ ἐρῶ τιμῆς τυχεῖν,
(365)  Ἠλέκτρα: οὐδʼ ἂν σύ, σώφρων γʼ οὖσα. νῦν δʼ ἐξὸν πατρὸς
(366)  Ἠλέκτρα: πάντων ἀρίστου παῖδα κεκλῆσθαι, καλοῦ
(367)  Ἠλέκτρα: τῆς μητρός· οὕτω γὰρ φανεῖ πλείστοις κακή,
(368)  Ἠλέκτρα: θανόντα πατέρα καὶ φίλους προδοῦσα σούς.
(369)  Χορός: μηδὲν πρὸς ὀργήν, πρὸς θεῶν· ὡς τοῖς λόγοις
(370)  Χορός: ἔνεστιν ἀμφοῖν κέρδος, εἰ σὺ μὲν μάθοις
(371)  Χορός: τοῖς τῆσδε χρῆσθαι, τοῖς δὲ σοῖς αὕτη πάλιν.
(372)  Χρυσόθεμις: ἐγὼ μέν, ὦ γυναῖκες, ἠθάς εἰμί πως
(373)  Χρυσόθεμις: τῶν τῆσδε μύθων· οὐδʼ ἂν ἐμνήσθην ποτέ,
(374)  Χρυσόθεμις: εἰ μὴ κακὸν μέγιστον εἰς αὐτὴν ἰὸν
(375)  Χρυσόθεμις: ἤκουσʼ, ὃ ταύτην τῶν μακρῶν σχήσει γόων.
(376)  Ἠλέκτρα: φέρʼ εἰπὲ δὴ τὸ δεινόν· εἰ γὰρ τῶνδέ μοι
(377)  Ἠλέκτρα: μεῖζόν τι λέξεις, οὐκ ἂν ἀντείποιμʼ ἔτι.
(378)  Χρυσόθεμις: ἀλλʼ ἐξερῶ σοι πᾶν ὅσον κάτοιδʼ ἐγώ.
(379)  Χρυσόθεμις: μέλλουσι γάρ σʼ, εἰ τῶνδε μὴ λήξεις γόων,
(380)  Χρυσόθεμις: ἐνταῦθα πέμψειν ἔνθα μή ποθʼ ἡλίου
(381)  Χρυσόθεμις: φέγγος προσόψει, ζῶσα δʼ ἐν κατηρεφεῖ
(382)  Χρυσόθεμις: στέγῃ χθονὸς τῆσδʼ ἐκτὸς ὑμνήσεις κακά.
(383)  Χρυσόθεμις: πρὸς ταῦτα φράζου καί με μή ποθʼ ὕστερον
(384)  Χρυσόθεμις: παθοῦσα μέμψῃ· νῦν γὰρ ἐν καλῷ φρονεῖν.
(385)  Ἠλέκτρα: ἦ ταῦτα δή με καὶ βεβούλευνται ποεῖν;
(386)  Χρυσόθεμις: μάλισθʼ· ὅταν περ οἴκαδʼ Αἴγισθος μόλῃ.
(387)  Ἠλέκτρα: ἀλλʼ ἐξίκοιτο τοῦδέ γʼ οὕνεκʼ ἐν τάχει.
(388)  Χρυσόθεμις: τίνʼ, ὦ τάλαινα, τόνδʼ ἐπηράσω λόγον;
(389)  Ἠλέκτρα: ἐλθεῖν ἐκεῖνον, εἴ τι τῶνδε δρᾶν νοεῖ.
(390)  Χρυσόθεμις: ὅπως πάθῃς τί χρῆμα; ποῦ ποτʼ εἶ φρενῶν;
(391)  Ἠλέκτρα: ὅπως ἀφʼ ὑμῶν ὡς προσωτάτω φύγω.
(392)  Χρυσόθεμις: βίου δὲ τοῦ παρόντος οὐ μνείαν ἔχεις;
(393)  Ἠλέκτρα: καλὸς γὰρ οὑμὸς βίοτος ὥστε θαυμάσαι.
(394)  Χρυσόθεμις: ἀλλʼ ἦν ἄν, εἰ σύ γʼ εὖ φρονεῖν ἠπίστασο.
(395)  Ἠλέκτρα: μή μʼ ἐκδίδασκε τοῖς φίλοις εἶναι κακήν.
(396)  Χρυσόθεμις: ἀλλʼ οὐ διδάσκω· τοῖς κρατοῦσι δʼ εἰκαθεῖν.
(397)  Ἠλέκτρα: σὺ ταῦτα θώπευʼ· οὐκ ἐμοὺς τρόπους λέγεις.
(398)  Χρυσόθεμις: καλόν γε μέντοι μὴ ʼξ ἀβουλίας πεσεῖν.
(399)  Ἠλέκτρα: πεσούμεθʼ, εἰ χρή, πατρὶ τιμωρούμενοι.
(400)  Χρυσόθεμις: πατὴρ δὲ τούτων, οἶδα, συγγνώμην ἔχει.
(401)  Ἠλέκτρα: ταῦτʼ ἐστὶ τἄπη πρὸς κακῶν ἐπαινέσαι.
(402)  Χρυσόθεμις: σὺ δʼ οὐχὶ πείσει καὶ συναινέσεις ἐμοί;
(403)  Ἠλέκτρα: οὐ δῆτα· μή πω νοῦ τοσόνδʼ εἴην κενή.
(404)  Χρυσόθεμις: χωρήσομαί τἄρʼ οἷπερ ἐστάλην ὁδοῦ.
(405)  Ἠλέκτρα: ποῖ δʼ ἐμπορεύει; τῷ φέρεις τάδʼ ἔμπυρα;
(406)  Χρυσόθεμις: μήτηρ με πέμπει πατρὶ τυμβεῦσαι χοάς.
(407)  Ἠλέκτρα: πῶς εἶπας; ἦ τῷ δυσμενεστάτῳ βροτῶν;
(408)  Χρυσόθεμις: ὃν ἔκτανʼ αὐτή· τοῦτο γὰρ λέξαι θέλεις.
(409)  Ἠλέκτρα: ἐκ τοῦ φίλων πεισθεῖσα; τῷ τοῦτʼ ἤρεσεν;
(410)  Χρυσόθεμις: ἐκ δείματός του νυκτέρου, δοκεῖν ἐμοί;
(411)  Ἠλέκτρα: ὦ θεοὶ πατρῷοι, συγγένεσθέ γʼ ἀλλὰ νῦν.
(412)  Χρυσόθεμις: ἔχεις τι θάρσος τοῦδε τοῦ τάρβους πέρι;
(413)  Ἠλέκτρα: εἴ μοι λέγοις τὴν ὄψιν, εἴποιμʼ ἂν τότε.
(414)  Χρυσόθεμις: ἀλλʼ οὐ κάτοιδα πλὴν ἐπὶ σμικρὸν φράσαι.
(415)  Ἠλέκτρα: λέγʼ ἀλλὰ τοῦτο· πολλά τοι σμικροὶ λόγοι
(416)  Ἠλέκτρα: ἔσφηλαν ἤδη καὶ κατώρθωσαν βροτούς.
(417)  Χρυσόθεμις: λόγος τις αὐτήν ἐστιν εἰσιδεῖν πατρὸς
(418)  Χρυσόθεμις: τοῦ σοῦ τε κἀμοῦ δευτέραν ὁμιλίαν
(419)  Χρυσόθεμις: ἐλθόντος ἐς φῶς· εἶτα τόνδʼ ἐφέστιον
(420)  Χρυσόθεμις: πῆξαι λαβόντα σκῆπτρον οὑφόρει ποτὲ
(421)  Χρυσόθεμις: αὐτός, τανῦν δʼ Αἴγισθος· ἐκ δὲ τοῦδʼ ἄνω
(422)  Χρυσόθεμις: βλαστεῖν βρύοντα θαλλόν, ᾧ κατάσκιον
(423)  Χρυσόθεμις: πᾶσαν γενέσθαι τὴν Μυκηναίων χθόνα.
(424)  Χρυσόθεμις: τοιαῦτά του παρόντος, ἡνίχʼ Ἡλίῳ
(425)  Χρυσόθεμις: δείκνυσι τοὔναρ, ἔκλυον ἐξηγουμένου.
(426)  Χρυσόθεμις: πλείω δὲ τούτων οὐ κάτοιδα, πλὴν ὅτι
(427)  Χρυσόθεμις: πέμπει με κείνη τοῦδε τοῦ φόβου χάριν.
(428)  Χρυσόθεμις: πρός νυν θεῶν σε λίσσομαι τῶν ἐγγενῶν
(429)  Χρυσόθεμις: ἐμοὶ πιθέσθαι μηδʼ ἀβουλίᾳ πεσεῖν·
(430)  Χρυσόθεμις: εἰ γάρ μʼ ἀπώσει, σὺν κακῷ μέτει πάλιν.
(431)  Ἠλέκτρα: ἀλλʼ, ὦ φίλη, τούτων μὲν ὧν ἔχεις χεροῖν
(432)  Ἠλέκτρα: τύμβῳ προσάψῃς μηδέν· οὐ γάρ σοι θέμις
(433)  Ἠλέκτρα: οὐδʼ ὅσιον ἐχθρᾶς ἀπὸ γυναικὸς ἱστάναι
(434)  Ἠλέκτρα: κτερίσματʼ οὐδὲ λουτρὰ προσφέρειν πατρί·
(435)  Ἠλέκτρα: ἀλλʼ ἢ πνοαῖσιν ἢ βαθυσκαφεῖ κόνει
(436)  Ἠλέκτρα: κρύψον νιν, ἔνθα μή ποτʼ εἰς εὐνὴν πατρὸς
(437)  Ἠλέκτρα: τούτων πρόσεισι μηδέν· ἀλλʼ ὅταν θάνῃ
(438)  Ἠλέκτρα: κειμήλιʼ αὐτῇ ταῦτα σῳζέσθω κάτω.
(439)  Ἠλέκτρα: ἀρχὴν δʼ ἄν, εἰ μὴ τλημονεστάτη γυνὴ
(440)  Ἠλέκτρα: πασῶν ἔβλαστε, τάσδε δυσμενεῖς χοὰς
(441)  Ἠλέκτρα: οὐκ ἄν ποθʼ ὅν γʼ ἔκτεινε, τῷδʼ ἐπέστεφε.
(442)  Ἠλέκτρα: σκέψαι γὰρ εἴ σοι προσφιλῶς αὐτῇ δοκεῖ
(443)  Ἠλέκτρα: γέρα τάδʼ οὑν τάφοισι δέξεσθαι νέκυς,
(444)  Ἠλέκτρα: ὑφʼ ἧς θανὼν ἄτιμος, ὥστε δυσμενής,
(445)  Ἠλέκτρα: ἐμασχαλίσθη, κἀπὶ λουτροῖσιν κάρᾳ
(446)  Ἠλέκτρα: κηλῖδας ἐξέμαξεν. ἆρα μὴ δοκεῖς
(447)  Ἠλέκτρα: λυτήριʼ αὐτῇ ταῦτα τοῦ φόνου φέρειν;
(448)  Ἠλέκτρα: οὐχ ἔστιν. ἀλλὰ ταῦτα μὲν μέθες· σὺ δὲ
(449)  Ἠλέκτρα: τεμοῦσα κρατὸς βοστρύχων ἄκρας φόβας
(450)  Ἠλέκτρα: κἀμοῦ ταλαίνης, σμικρὰ μὲν τάδʼ, ἀλλʼ ὅμως
(451)  Ἠλέκτρα: ἅχω, δὸς αὐτῷ, τήνδʼ ἀλιπαρῆ τρίχα
(452)  Ἠλέκτρα: καὶ ζῶμα τοὐμὸν οὐ χλιδαῖς ἠσκημένον.
(453)  Ἠλέκτρα: αἰτοῦ δὲ προσπίτνουσα γῆθεν εὐμενῆ
(454)  Ἠλέκτρα: ἡμῖν ἀρωγὸν αὐτὸν εἰς ἐχθροὺς μολεῖν,
(455)  Ἠλέκτρα: καὶ παῖδʼ Ὀρέστην ἐξ ὑπερτέρας χερὸς
(456)  Ἠλέκτρα: ἐχθροῖσιν αὐτοῦ ζῶντʼ ἐπεμβῆναι ποδί,
(457)  Ἠλέκτρα: ὅπως τὸ λοιπὸν αὐτὸν ἀφνεωτέραις
(458)  Ἠλέκτρα: χερσὶν στέφωμεν ἢ τανῦν δωρούμεθα.
(459)  Ἠλέκτρα: οἶμαι μὲν οὖν, οἶμαί τι κἀκείνῳ μέλον
(460)  Ἠλέκτρα: πέμψαι τάδʼ αὐτῇ δυσπρόσοπτʼ ὀνείρατα·
(461)  Ἠλέκτρα: ὅμως δʼ, ἀδελφή, σοί θʼ ὑπούργησον τάδε
(462)  Ἠλέκτρα: ἐμοί τʼ ἀρωγὰ τῷ τε φιλτάτῳ βροτῶν
(463)  Ἠλέκτρα: πάντων, ἐν Ἅιδου κειμένῳ κοινῷ πατρί.
(464)  Χορός: πρὸς εὐσέβειαν ἡ κόρη λέγει· σὺ δέ,
(465)  Χορός: εἰ σωφρονήσεις, ὦ φίλη, δράσεις τάδε.
(466)  Χρυσόθεμις: δράσω· τὸ γὰρ δίκαιον οὐχ ἔχει λόγον
(467)  Χρυσόθεμις: δυοῖν ἐρίζειν, ἀλλʼ ἐπισπεύδειν τὸ δρᾶν.
(468)  Χρυσόθεμις: πειρωμένῃ δὲ τῶνδε τῶν ἔργων ἐμοὶ
(469)  Χρυσόθεμις: σιγὴ παρʼ ὑμῶν, πρὸς θεῶν, ἔστω, φίλαι·
(470)  Χρυσόθεμις: ὡς εἰ τάδʼ ἡ τεκοῦσα πεύσεται, πικρὰν
(471)  Χρυσόθεμις: δοκῶ με πεῖραν τήνδε τολμήσειν ἔτι.
(472y) === Chor ===
(472x) == Strophe 1 ==
(472)  Χορός: εἰ μὴ ʼγὼ παράφρων μάντις ἔφυν καὶ γνώμας
(473)  Χορός: λειπομένα σοφᾶς,
(474)  Χορός: εἶσιν ἁ πρόμαντις
(475)  Χορός: Δίκα δίκαια φερομένα χεροῖν κράτη·
(476)  Χορός: μέτεισιν, ὦ τέκνον, οὐ μακροῦ χρόνου.
(477)  Χορός: ὕπεστί μοι θάρσος,
(480)  Χορός: ἁδυπνόων κλύουσαν
(481)  Χορός: ἀρτίως ὀνειράτων.
(482)  Χορός: οὐ γάρ ποτʼ ἀμναστεῖ γʼ ὁ φύσας σʼ Ἑλλάνων ἄναξ,
(485)  Χορός: οὐδʼ ἁ παλαιὰ χαλκόπλακτος ἀμφάκης γένυς,
(486)  Χορός: ἅ νιν κατέπεφνεν αἰσχίσταις ἐν αἰκίαις.
(487x) == Antistrophe 1 ==
(487)  Χορός: ἥξει καὶ πολύπους καὶ πολύχειρ ἁ δεινοῖς
(490)  Χορός: κρυπτομένα λόχοις
(491)  Χορός: χαλκόπους Ἐρινύς.
(492)  Χορός: ἄλεκτρʼ ἄνυμφα γὰρ ἐπέβα μιαιφόνων
(493)  Χορός: γάμων ἁμιλλήμαθʼ οἷσιν οὐ θέμις.
(495)  Χορός: πρὸ τῶνδέ τοί μʼ ἔχει
(496)  Χορός: μή ποτε μή ποθʼ ἡμῖν
(497)  Χορός: ἀψεγὲς πελᾶν τέρας
(500)  Χορός: τοῖς δρῶσι καὶ συνδρῶσιν. ἤ τοι μαντεῖαι βροτῶν
(501)  Χορός: οὐκ εἰσὶν ἐν δεινοῖς ὀνείροις οὐδʼ ἐν θεσφάτοις,
(502)  Χορός: εἰ μὴ τόδε φάσμα νυκτὸς εὖ κατασχήσει.
(503x) == Epode ==
(503)  Χορός: ὦ Πέλοπος ἁ πρόσθεν
(505)  Χορός: πολύπονος ἱππεία,
(506)  Χορός: ὡς ἔμολες αἰανὴς
(507)  Χορός: τᾷδε γᾷ.
(508)  Χορός: εὖτε γὰρ ὁ ποντισθεὶς
(509)  Χορός: Μυρτίλος ἐκοιμάθη,
(510)  Χορός: παγχρύσων δίφρων
(511)  Χορός: δυστάνοις αἰκίαις
(512)  Χορός: πρόρριζος ἐκριφθείς,
(513)  Χορός: οὔ τί πω
(514)  Χορός: ἔλειπεν ἐκ τοῦδʼ οἴκου
(515)  Χορός: πολύπονος αἰκία.
(516x) === Episode ===
(516)  Κλυταιμνήστρα: ἀνειμένη μέν, ὡς ἔοικας, αὖ στρέφει·
(517)  Κλυταιμνήστρα: οὐ γὰρ πάρεστʼ Αἴγισθος, ὅς σʼ ἐπεῖχʼ ἀεὶ
(518)  Κλυταιμνήστρα: μή τοι θυραίαν γʼ οὖσαν αἰσχύνειν φίλους·
(519)  Κλυταιμνήστρα: νῦν δʼ ὡς ἄπεστʼ ἐκεῖνος, οὐδὲν ἐντρέπει
(520)  Κλυταιμνήστρα: ἐμοῦ γε· καίτοι πολλὰ πρὸς πολλούς με δὴ
(521)  Κλυταιμνήστρα: ἐξεῖπας ὡς θρασεῖα καὶ πέρα δίκης
(522)  Κλυταιμνήστρα: ἄρχω, καθυβρίζουσα καὶ σὲ καὶ τὰ σά·
(523)  Κλυταιμνήστρα: ἐγὼ δʼ ὕβριν μὲν οὐκ ἔχω, κακῶς δέ σε
(524)  Κλυταιμνήστρα: λέγω κακῶς κλύουσα πρὸς σέθεν θαμά.
(525)  Κλυταιμνήστρα: πατὴρ γάρ, οὐδὲν ἄλλο, σοὶ πρόσχημʼ ἀεὶ
(526)  Κλυταιμνήστρα: ὡς ἐξ ἐμοῦ τέθνηκεν. ἐξ ἐμοῦ· καλῶς
(527)  Κλυταιμνήστρα: ἔξοιδα· τῶνδʼ ἄρνησις οὐκ ἔνεστί μοι·
(528)  Κλυταιμνήστρα: ἡ γὰρ Δίκη νιν εἷλεν, οὐκ ἐγὼ μόνη,
(529)  Κλυταιμνήστρα: ᾗ χρῆν σʼ ἀρήγειν, εἰ φρονοῦσʼ ἐτύγχανες·
(530)  Κλυταιμνήστρα: ἐπεὶ πατὴρ σὸς οὗτος, ὃν θρηνεῖς ἀεί,
(531)  Κλυταιμνήστρα: τὴν σὴν ὅμαιμον μοῦνος Ἑλλήνων ἔτλη
(532)  Κλυταιμνήστρα: θῦσαι θεοῖσιν, οὐκ ἴσον καμὼν ἐμοὶ
(533)  Κλυταιμνήστρα: λύπης, ὅς ἔσπειρʼ, ὥσπερ ἡ τίκτουσʼ ἐγώ.
(534)  Κλυταιμνήστρα: εἶεν, δίδαξον δή με τοῦ χάριν, τίνων
(535)  Κλυταιμνήστρα: ἔθυσεν αὐτήν· πότερον Ἀργείων ἐρεῖς;
(536)  Κλυταιμνήστρα: ἀλλʼ οὐ μετῆν αὐτοῖσι τήν γʼ ἐμὴν κτανεῖν.
(537)  Κλυταιμνήστρα: ἀλλʼ ἀντʼ ἀδελφοῦ δῆτα Μενέλεω κτανὼν
(538)  Κλυταιμνήστρα: τἄμʼ, οὐκ ἔμελλε τῶνδέ μοι δώσειν δίκην;
(539)  Κλυταιμνήστρα: πότερον ἐκείνῳ παῖδες οὐκ ἦσαν διπλοῖ,
(540)  Κλυταιμνήστρα: οὓς τῆσδε μᾶλλον εἰκὸς ἦν θνῄσκειν, πατρὸς
(541)  Κλυταιμνήστρα: καὶ μητρὸς ὄντας, ἧς ὁ πλοῦς ὅδʼ ἦν χάριν;
(542)  Κλυταιμνήστρα: ἢ τῶν ἐμῶν Ἅιδης τινʼ ἵμερον τέκνων
(543)  Κλυταιμνήστρα: ἢ τῶν ἐκείνης ἔσχε δαίσασθαι πλέον;
(544)  Κλυταιμνήστρα: ἢ τῷ πανώλει πατρὶ τῶν μὲν ἐξ ἐμοῦ
(545)  Κλυταιμνήστρα: παίδων πόθος παρεῖτο, Μενέλεω δʼ ἐνῆν;
(546)  Κλυταιμνήστρα: οὐ ταῦτʼ ἀβούλου καὶ κακοῦ γνώμην πατρός;
(547)  Κλυταιμνήστρα: δοκῶ μέν, εἰ καὶ σῆς δίχα γνώμης λέγω·
(548)  Κλυταιμνήστρα: φαίη δʼ ἂν ἡ θανοῦσά γʼ, εἰ φωνὴν λάβοι.
(549)  Κλυταιμνήστρα: ἐγὼ μὲν οὖν οὐκ εἰμὶ τοῖς πεπραγμένοις
(550)  Κλυταιμνήστρα: δύσθυμος· εἰ δὲ σοὶ δοκῶ φρονεῖν κακῶς,
(551)  Κλυταιμνήστρα: γνώμην δικαίαν σχοῦσα τοὺς πέλας ψέγε.
(552)  Ἠλέκτρα: ἐρεῖς μὲν οὐχὶ νῦν γέ μʼ ὡς ἄρξασά τι
(553)  Ἠλέκτρα: λυπηρὸν εἶτα σοῦ τάδʼ ἐξήκουσʼ ὕπο·
(554)  Ἠλέκτρα: ἀλλʼ ἢν ἐφῇς μοι, τοῦ τεθνηκότος θʼ ὕπερ
(555)  Ἠλέκτρα: λέξαιμʼ ἂν ὀρθῶς τῆς κασιγνήτης θʼ ὁμοῦ.
(556)  Κλυταιμνήστρα: καὶ μὴν ἐφίημʼ· εἰ δέ μʼ ὧδʼ ἀεὶ λόγους
(557)  Κλυταιμνήστρα: ἐξῆρχες, οὐκ ἂν ἦσθα λυπηρὰ κλύειν.
(558)  Ἠλέκτρα: καὶ δὴ λέγω σοι. πατέρα φὴς κτεῖναι. τίς ἂν
(559)  Ἠλέκτρα: τούτου λόγος γένοιτʼ ἂν αἰσχίων ἔτι,
(560)  Ἠλέκτρα: εἴτʼ οὖν δικαίως εἴτε μή; λέξω δέ σοι
(561)  Ἠλέκτρα: ὡς οὐ δίκῃ γʼ ἔκτεινας, ἀλλά σʼ ἔσπασεν
(562)  Ἠλέκτρα: πειθὼ κακοῦ πρὸς ἀνδρός, ᾧ τανῦν ξύνει.
(563)  Ἠλέκτρα: ἐροῦ δὲ τὴν κυναγὸν Ἄρτεμιν, τίνος
(564)  Ἠλέκτρα: ποινὰς τὰ πολλὰ πνεύματʼ ἔσχʼ ἐν Αὐλίδι·
(565)  Ἠλέκτρα: ἢ ʼγὼ φράσω· κείνης γὰρ οὐ θέμις μαθεῖν.
(566)  Ἠλέκτρα: πατήρ ποθʼ οὑμός, ὡς ἐγὼ κλύω, θεᾶς
(567)  Ἠλέκτρα: παίζων κατʼ ἄλσος ἐξεκίνησεν ποδοῖν
(568)  Ἠλέκτρα: στικτὸν κεράστην ἔλαφον, οὗ κατὰ σφαγὰς
(569)  Ἠλέκτρα: ἐκκομπάσας ἔπος τι τυγχάνει βαλών.
(570)  Ἠλέκτρα: κἀκ τοῦδε μηνίσασα Λητῴα κόρη
(571)  Ἠλέκτρα: κατεῖχʼ Ἀχαιούς, ὡς πατὴρ ἀντίσταθμον
(572)  Ἠλέκτρα: τοῦ θηρὸς ἐκθύσειε τὴν αὑτοῦ κόρην.
(573)  Ἠλέκτρα: ὧδʼ ἦν τὰ κείνης θύματʼ· οὐ γὰρ ἦν λύσις
(574)  Ἠλέκτρα: ἄλλη στρατῷ πρὸς οἶκον οὐδʼ εἰς Ἴλιον.
(575)  Ἠλέκτρα: ἀνθʼ ὧν, βιασθεὶς πολλὰ κἀντιβάς, μόλις
(576)  Ἠλέκτρα: ἔθυσεν αὐτήν, οὐχὶ Μενέλεω χάριν.
(577)  Ἠλέκτρα: εἰ δʼ οὖν, ἐρῶ γὰρ καὶ τὸ σόν, κεῖνον θέλων
(578)  Ἠλέκτρα: ἐπωφελῆσαι ταῦτʼ ἔδρα, τούτου θανεῖν
(579)  Ἠλέκτρα: χρῆν αὐτὸν οὕνεκʼ ἐκ σέθεν; ποίῳ νόμῳ;
(580)  Ἠλέκτρα: ὅρα τιθεῖσα τόνδε τὸν νόμον βροτοῖς
(581)  Ἠλέκτρα: μὴ πῆμα σαυτῇ καὶ μετάγνοιαν τιθῇς.
(582)  Ἠλέκτρα: εἰ γὰρ κτενοῦμεν ἄλλον ἀντʼ ἄλλου, σύ τοι
(583)  Ἠλέκτρα: πρώτη θάνοις ἄν, εἰ δίκης γε τυγχάνοις.
(584)  Ἠλέκτρα: ἀλλʼ εἰσόρα μὴ σκῆψιν οὐκ οὖσαν τίθης.
(585)  Ἠλέκτρα: εἰ γὰρ θέλεις, δίδαξον ἀνθʼ ὅτου τανῦν
(586)  Ἠλέκτρα: αἴσχιστα πάντων ἔργα δρῶσα τυγχάνεις,
(587)  Ἠλέκτρα: ἥτις ξυνεύδεις τῷ παλαμναίῳ, μεθʼ οὗ
(588)  Ἠλέκτρα: πατέρα τὸν ἀμὸν πρόσθεν ἐξαπώλεσας,
(589)  Ἠλέκτρα: καὶ παιδοποιεῖς, τοὺς δὲ πρόσθεν εὐσεβεῖς
(590)  Ἠλέκτρα: κἀξ εὐσεβῶν βλαστόντας ἐκβαλοῦσʼ ἔχεις.
(591)  Ἠλέκτρα: πῶς ταῦτʼ ἐπαινέσαιμʼ ἄν; ἢ καὶ ταῦτʼ ἐρεῖς
(592)  Ἠλέκτρα: ὡς τῆς θυγατρὸς ἀντίποινα λαμβάνεις;
(593)  Ἠλέκτρα: αἰσχρῶς δʼ, ἐάν περ καὶ λέγῃς· οὐ γὰρ καλὸν
(594)  Ἠλέκτρα: ἐχθροῖς γαμεῖσθαι τῆς θυγατρὸς οὕνεκα.
(595)  Ἠλέκτρα: ἀλλʼ οὐ γὰρ οὐδὲ νουθετεῖν ἔξεστί σε,
(596)  Ἠλέκτρα: ἣ πᾶσαν ἵης γλῶσσαν ὡς τὴν μητέρα
(597)  Ἠλέκτρα: κακοστομοῦμεν. καί σʼ ἔγωγε δεσπότιν
(598)  Ἠλέκτρα: ἢ μητέρʼ οὐκ ἔλασσον εἰς ἡμᾶς νέμω,
(599)  Ἠλέκτρα: ἣ ζῶ βίον μοχθηρόν, ἔκ τε σοῦ κακοῖς
(600)  Ἠλέκτρα: πολλοῖς ἀεὶ ξυνοῦσα τοῦ τε συννόμου·
(601)  Ἠλέκτρα: ὃ δʼ ἄλλος ἔξω, χεῖρα σὴν μόλις φυγών,
(602)  Ἠλέκτρα: τλήμων Ὀρέστης δυστυχῆ τρίβει βίον·
(603)  Ἠλέκτρα: ὃν πολλὰ δή με σοὶ τρέφειν μιάστορα
(604)  Ἠλέκτρα: ἐπῃτιάσω· καὶ τόδʼ, εἴπερ ἔσθενον,
(605)  Ἠλέκτρα: ἔδρων ἄν, εὖ τοῦτʼ ἴσθι· τοῦδέ γʼ οὕνεκα
(606)  Ἠλέκτρα: κήρυσσέ μʼ εἰς ἅπαντας, εἴτε χρῇς κακὴν
(607)  Ἠλέκτρα: εἴτε στόμαργον εἴτʼ ἀναιδείας πλέαν.
(608)  Ἠλέκτρα: εἰ γὰρ πέφυκα τῶνδε τῶν ἔργων ἴδρις,
(609)  Ἠλέκτρα: σχεδόν τι τὴν σὴν οὐ καταισχύνω φύσιν.
(610)  Χορός: ὁρῶ μένος πνέουσαν· εἰ δὲ σὺν δίκῃ
(611)  Χορός: ξύνεστι, τοῦδε φροντίδʼ οὐκέτʼ εἰσορῶ.
(612)  Κλυταιμνήστρα: ποίας δʼ ἐμοὶ δεῖ πρός γε τήνδε φροντίδος,
(613)  Κλυταιμνήστρα: ἥτις τοιαῦτα τὴν τεκοῦσαν ὕβρισεν,
(614)  Κλυταιμνήστρα: καὶ ταῦτα τηλικοῦτος; ἆρά σοι δοκεῖ
(615)  Κλυταιμνήστρα: χωρεῖν ἂν εἰς πᾶν ἔργον αἰσχύνης ἄτερ;
(616)  Ἠλέκτρα: εὖ νυν ἐπίστω τῶνδέ μʼ αἰσχύνην ἔχειν,
(617)  Ἠλέκτρα: κεἰ μὴ δοκῶ σοι· μανθάνω δʼ ὁθούνεκα
(618)  Ἠλέκτρα: ἔξωρα πράσσω κοὐκ ἐμοὶ προσεικότα.
(619)  Ἠλέκτρα: ἀλλʼ ἡ γὰρ ἐκ σοῦ δυσμένεια καὶ τὰ σὰ
(620)  Ἠλέκτρα: ἔργʼ ἐξαναγκάζει με ταῦτα δρᾶν βίᾳ·
(621)  Ἠλέκτρα: αἰσχροῖς γὰρ αἰσχρὰ πράγματʼ ἐκδιδάσκεται.
(622)  Κλυταιμνήστρα: ὦ θρέμμʼ ἀναιδές, ἦ σʼ ἐγὼ καὶ τἄμʼ ἔπη
(623)  Κλυταιμνήστρα: καὶ τἄργα τἀμὰ πόλλʼ ἄγαν λέγειν ποεῖ.
(624)  Ἠλέκτρα: σύ τοι λέγεις νιν, οὐκ ἐγώ· σὺ γὰρ ποεῖς
(625)  Ἠλέκτρα: τοὔργον· τὰ δʼ ἔργα τοὺς λόγους εὑρίσκεται.
(626)  Κλυταιμνήστρα: ἀλλʼ οὐ μὰ τὴν δέσποιναν Ἄρτεμιν θράσους
(627)  Κλυταιμνήστρα: τοῦδʼ οὐκ ἀλύξεις, εὖτʼ ἂν Αἴγισθος μόλῃ.
(628)  Ἠλέκτρα: ὁρᾷς; πρὸς ὀργὴν ἐκφέρει, μεθεῖσά μοι
(629)  Ἠλέκτρα: λέγειν ἃ χρῄζοιμʼ, οὐδʼ ἐπίστασαι κλύειν.
(630)  Κλυταιμνήστρα: οὔκουν ἐάσεις οὐδʼ ὑπʼ εὐφήμου βοῆς
(631)  Κλυταιμνήστρα: θῦσαί μʼ, ἐπειδὴ σοί γʼ ἐφῆκα πᾶν λέγειν;
(632)  Ἠλέκτρα: ἐῶ, κελεύω, θῦε· μηδʼ ἐπαιτιῶ
(633)  Ἠλέκτρα: τοὐμὸν στόμʼ, ὡς οὐκ ἂν πέρα λέξαιμʼ ἔτι.
(634)  Κλυταιμνήστρα: ἔπαιρε δὴ σὺ θύμαθʼ ἡ παροῦσά μοι
(635)  Κλυταιμνήστρα: πάγκαρπʼ, ἄνακτι τῷδʼ ὅπως λυτηρίους
(636)  Κλυταιμνήστρα: εὐχὰς ἀνάσχω δειμάτων, ἃ νῦν ἔχω.
(637)  Κλυταιμνήστρα: κλύοις ἂν ἤδη, Φοῖβε προστατήριε,
(638)  Κλυταιμνήστρα: κεκρυμμένην μου βάξιν· οὐ γὰρ ἐν φίλοις
(639)  Κλυταιμνήστρα: ὁ μῦθος, οὐδὲ πᾶν ἀναπτύξαι πρέπει
(640)  Κλυταιμνήστρα: πρὸς φῶς παρούσης τῆσδε πλησίας ἐμοί,
(641)  Κλυταιμνήστρα: μὴ σὺν φθόνῳ τε καὶ πολυγλώσσῳ βοῇ
(642)  Κλυταιμνήστρα: σπείρῃ ματαίαν βάξιν εἰς πᾶσαν πόλιν.
(643)  Κλυταιμνήστρα: ἀλλʼ ὧδʼ ἄκουε· τῇδε γὰρ κἀγὼ φράσω.
(644)  Κλυταιμνήστρα: ἃ γὰρ προσεῖδον νυκτὶ τῇδε φάσματα
(645)  Κλυταιμνήστρα: δισσῶν ὀνείρων, ταῦτά μοι, Λύκειʼ ἄναξ,
(646)  Κλυταιμνήστρα: εἰ μὲν πέφηνεν ἐσθλά, δὸς τελεσφόρα,
(647)  Κλυταιμνήστρα: εἰ δʼ ἐχθρά, τοῖς ἐχθροῖσιν ἔμπαλιν μέθες·
(648)  Κλυταιμνήστρα: καὶ μή με πλούτου τοῦ παρόντος εἴ τινες
(649)  Κλυταιμνήστρα: δόλοισι βουλεύουσιν ἐκβαλεῖν, ἐφῇς,
(650)  Κλυταιμνήστρα: ἀλλʼ ὧδέ μʼ αἰεὶ ζῶσαν ἀβλαβεῖ βίῳ
(651)  Κλυταιμνήστρα: δόμους Ἀτρειδῶν σκῆπτρά τʼ ἀμφέπειν τάδε,
(652)  Κλυταιμνήστρα: φίλοισί τε ξυνοῦσαν οἷς ξύνειμι νῦν
(653)  Κλυταιμνήστρα: εὐημεροῦσαν καὶ τέκνων ὅσων ἐμοὶ
(654)  Κλυταιμνήστρα: δύσνοια μὴ πρόσεστιν ἢ λύπη πικρά.
(655)  Κλυταιμνήστρα: ταῦτʼ, ὦ Λύκειʼ Ἄπολλον, ἵλεως κλύων
(656)  Κλυταιμνήστρα: δὸς πᾶσιν ἡμῖν ὥσπερ ἐξαιτούμεθα.
(657)  Κλυταιμνήστρα: τὰ δʼ ἄλλα πάντα καὶ σιωπώσης ἐμοῦ
(658)  Κλυταιμνήστρα: ἐπαξιῶ σε δαίμονʼ ὄντʼ ἐξειδέναι·
(659)  Κλυταιμνήστρα: τοὺς ἐκ Διὸς γὰρ εἰκός ἐστι πάνθʼ ὁρᾶν.
(660)  Παιδαγωγός: ξέναι γυναῖκες, πῶς ἂν εἰδείην σαφῶς
(661)  Παιδαγωγός: εἰ τοῦ τυράννου δώματʼ Αἰγίσθου τάδε;
(662)  Χορός: τάδʼ ἐστίν, ὦ ξένʼ· αὐτὸς ᾔκασας καλῶς.
(663)  Παιδαγωγός: ἦ καὶ δάμαρτα τήνδʼ ἐπεικάζων κυρῶ
(664)  Παιδαγωγός: κείνου; πρέπει γὰρ ὡς τύραννος εἰσορᾶν.
(665)  Χορός: μάλιστα πάντων· ἥδε σοι κείνη πάρα.
(666)  Παιδαγωγός: ὦ χαῖρʼ, ἄνασσα· σοὶ φέρων ἥκω λόγους
(667)  Παιδαγωγός: ἡδεῖς φίλου παρʼ ἀνδρὸς Αἰγίσθῳ θʼ ὁμοῦ.
(668)  Κλυταιμνήστρα: ἐδεξάμην τὸ ῥηθέν· εἰδέναι δέ σου
(669)  Κλυταιμνήστρα: πρώτιστα χρῄζω τίς σʼ ἀπέστειλεν βροτῶν.
(670)  Παιδαγωγός: Φανοτεὺς ὁ Φωκεύς, πρᾶγμα πορσύνων μέγα.
(671)  Κλυταιμνήστρα: τὸ ποῖον, ὦ ξένʼ; εἰπέ· παρὰ φίλου γὰρ ὢν
(672)  Κλυταιμνήστρα: ἀνδρός, σάφʼ οἶδα, προσφιλεῖς λέξεις λόγους.
(673)  Παιδαγωγός: τέθνηκʼ Ὀρέστης· ἐν βραχεῖ ξυνθεὶς λέγω.
(674)  Ἠλέκτρα: οἲ ʼγὼ τάλαινʼ, ὄλωλα τῇδʼ ἐν ἡμέρᾳ.
(675)  Κλυταιμνήστρα: τί φής, τί φής, ὦ ξεῖνε; μὴ ταύτης κλύε.
(676)  Παιδαγωγός: θανόντʼ Ὀρέστην νῦν τε καὶ πάλαι λέγω.
(677)  Ἠλέκτρα: ἀπωλόμην δύστηνος, οὐδέν εἰμʼ ἔτι.
(678)  Κλυταιμνήστρα: σὺ μὲν τὰ σαυτῆς πρᾶσσʼ, ἐμοὶ δὲ σύ, ξένε,
(679)  Κλυταιμνήστρα: τἀληθὲς εἰπέ, τῷ τρόπῳ διόλλυται;
(680)  Παιδαγωγός: κἀπεμπόμην πρὸς ταῦτα καὶ τὸ πᾶν φράσω.
(681)  Παιδαγωγός: κεῖνος γὰρ ἐλθὼν εἰς τὸ κλεινὸν Ἑλλάδος
(682)  Παιδαγωγός: πρόσχημʼ ἀγῶνος Δελφικῶν ἄθλων χάριν,
(683)  Παιδαγωγός: ὅτʼ ᾔσθετʼ ἀνδρὸς ὀρθίων κηρυγμάτων
(684)  Παιδαγωγός: δρόμον προκηρύξαντος, οὗ πρώτη κρίσις,
(685)  Παιδαγωγός: εἰσῆλθε λαμπρός, πᾶσι τοῖς ἐκεῖ σέβας·
(686)  Παιδαγωγός: δρόμου δʼ ἰσώσας τἀφέσει τὰ τέρματα
(687)  Παιδαγωγός: νίκης ἔχων ἐξῆλθε πάντιμον γέρας.
(688)  Παιδαγωγός: χὤπως μὲν ἐν πολλοῖσι παῦρά σοι λέγω
(689)  Παιδαγωγός: οὐκ οἶδα τοιοῦδʼ ἀνδρὸς ἔργα καὶ κράτη·
(690)  Παιδαγωγός: ἓν δʼ ἴσθʼ· ὅσων γὰρ εἰσεκήρυξαν βραβῆς
(691)  Παιδαγωγός: δρόμων διαύλων πένταθλʼ ἃ νομίζεται,
(692)  Παιδαγωγός: τούτων ἐνεγκὼν πάντα τἀπινίκια
(693)  Παιδαγωγός: ὠλβίζετʼ, Ἀργεῖος μὲν ἀνακαλούμενος,
(694)  Παιδαγωγός: ὄνομα δʼ Ὀρέστης, τοῦ τὸ κλεινὸν Ἑλλάδος
(695)  Παιδαγωγός: Ἀγαμέμνονος στράτευμʼ ἀγείραντός ποτε.
(696)  Παιδαγωγός: καὶ ταῦτα μὲν τοιαῦθʼ· ὅταν δέ τις θεῶν
(697)  Παιδαγωγός: βλάπτῃ, δύναιτʼ ἂν οὐδʼ ἂν ἰσχύων φυγεῖν.
(698)  Παιδαγωγός: κεῖνος γὰρ ἄλλης ἡμέρας, ὅθʼ ἱππικῶν
(699)  Παιδαγωγός: ἦν ἡλίου τέλλοντος ὠκύπους ἀγών,
(700)  Παιδαγωγός: εἰσῆλθε πολλῶν ἁρματηλατῶν μέτα.
(701)  Παιδαγωγός: εἷς ἦν Ἀχαιός, εἷς ἀπὸ Σπάρτης, δύο
(702)  Παιδαγωγός: Λίβυες ζυγωτῶν ἁρμάτων ἐπιστάται·
(703)  Παιδαγωγός: κἀκεῖνος ἐν τούτοισι, Θεσσαλὰς ἔχων
(704)  Παιδαγωγός: ἵππους, ὁ πέμπτος· ἕκτος ἐξ Αἰτωλίας
(705)  Παιδαγωγός: ξανθαῖσι πώλοις· ἕβδομος Μάγνης ἀνήρ·
(706)  Παιδαγωγός: ὁ δʼ ὄγδοος λεύκιππος, Αἰνιὰν γένος·
(707)  Παιδαγωγός: ἔνατος Ἀθηνῶν τῶν θεοδμήτων ἄπο·
(708)  Παιδαγωγός: Βοιωτὸς ἄλλος, δέκατον ἐκπληρῶν ὄχον.
(709)  Παιδαγωγός: στάντες δʼ ἵνʼ αὐτοὺς οἱ τεταγμένοι βραβῆς
(710)  Παιδαγωγός: κλήροις ἔπηλαν καὶ κατέστησαν δίφρους,
(711)  Παιδαγωγός: χαλκῆς ὑπαὶ σάλπιγγος ᾖξαν· οἱ δʼ ἅμα
(712)  Παιδαγωγός: ἵπποις ὁμοκλήσαντες ἡνίας χεροῖν
(713)  Παιδαγωγός: ἔσεισαν· ἐν δὲ πᾶς ἐμεστώθη δρόμος
(714)  Παιδαγωγός: κτύπου κροτητῶν ἁρμάτων· κόνις δʼ ἄνω
(715)  Παιδαγωγός: φορεῖθʼ· ὁμοῦ δὲ πάντες ἀναμεμιγμένοι
(716)  Παιδαγωγός: φείδοντο κέντρων οὐδέν, ὡς ὑπερβάλοι
(717)  Παιδαγωγός: χνόας τις αὐτῶν καὶ φρυάγμαθʼ ἱππικά.
(718)  Παιδαγωγός: ὁμοῦ γὰρ ἀμφὶ νῶτα καὶ τροχῶν βάσεις
(719)  Παιδαγωγός: ἤφριζον, εἰσέβαλλον ἱππικαὶ πνοαί.
(720)  Παιδαγωγός: κεῖνος δʼ ὑπʼ αὐτὴν ἐσχάτην στήλην ἔχων
(721)  Παιδαγωγός: ἔχριμπτʼ ἀεὶ σύριγγα, δεξιὸν δʼ ἀνεὶς
(722)  Παιδαγωγός: σειραῖον ἵππον εἶργε τὸν προσκείμενον.
(723)  Παιδαγωγός: καὶ πρὶν μὲν ὀρθοὶ πάντες ἕστασαν δίφροι·
(724)  Παιδαγωγός: ἔπειτα δʼ Αἰνιᾶνος ἀνδρὸς ἄστομοι
(725)  Παιδαγωγός: πῶλοι βίᾳ φέρουσιν· ἐκ δʼ ὑποστροφῆς
(726)  Παιδαγωγός: τελοῦντες ἕκτον ἕβδομόν τʼ ἤδη δρόμον
(727)  Παιδαγωγός: μέτωπα συμπαίουσι Βαρκαίοις ὄχοις·
(728)  Παιδαγωγός: κἀντεῦθεν ἄλλος ἄλλον ἐξ ἑνὸς κακοῦ
(729)  Παιδαγωγός: ἔθραυε κἀνέπιπτε, πᾶν δʼ ἐπίμπλατο
(730)  Παιδαγωγός: ναυαγίων Κρισαῖον ἱππικῶν πέδον.
(731)  Παιδαγωγός: γνοὺς δʼ οὑξ Ἀθηνῶν δεινὸς ἡνιοστρόφος
(732)  Παιδαγωγός: ἔξω παρασπᾷ κἀνακωχεύει παρεὶς
(733)  Παιδαγωγός: κλύδωνʼ ἔφιππον ἐν μέσῳ κυκώμενον.
(734)  Παιδαγωγός: ἤλαυνε δʼ ἔσχατος μέν, ὑστέρας δʼ ἔχων
(735)  Παιδαγωγός: πώλους Ὀρέστης, τῷ τέλει πίστιν φέρων·
(736)  Παιδαγωγός: ὅπως δʼ ὁρᾷ μόνον νιν ἐλλελειμμένον,
(737)  Παιδαγωγός: ὀξὺν διʼ ὤτων κέλαδον ἐνσείσας θοαῖς
(738)  Παιδαγωγός: πώλοις διώκει, κἀξισώσαντε ζυγὰ
(739)  Παιδαγωγός: ἠλαυνέτην, τότʼ ἄλλος, ἄλλοθʼ ἅτερος
(740)  Παιδαγωγός: κάρα προβάλλων ἱππικῶν ὀχημάτων.
(741)  Παιδαγωγός: καὶ τοὺς μὲν ἄλλους πάντας ἀσφαλεῖς δρόμους
(742)  Παιδαγωγός: ὡρμᾶθʼ ὁ τλήμων ὀρθὸς ἐξ ὀρθῶν δίφρων·
(743)  Παιδαγωγός: ἔπειτα λύων ἡνίαν ἀριστερὰν
(744)  Παιδαγωγός: κάμπτοντος ἵππου λανθάνει στήλην ἄκραν
(745)  Παιδαγωγός: παίσας· ἔθραυσε δʼ ἄξονος μέσας χνόας
(746)  Παιδαγωγός: κἀξ ἀντύγων ὤλισθεν· ἐν δʼ ἑλίσσεται
(747)  Παιδαγωγός: τμητοῖς ἱμᾶσι· τοῦ δὲ πίπτοντος πέδῳ
(748)  Παιδαγωγός: πῶλοι διεσπάρησαν ἐς μέσον δρόμον.
(749)  Παιδαγωγός: στρατὸς δʼ ὅπως ὁρᾷ νιν ἐκπεπτωκότα
(750)  Παιδαγωγός: δίφρων, ἀνωλόλυξε τὸν νεανίαν,
(751)  Παιδαγωγός: οἷʼ ἔργα δράσας οἷα λαγχάνει κακά,
(752)  Παιδαγωγός: φορούμενος πρὸς οὖδας, ἄλλοτʼ οὐρανῷ
(753)  Παιδαγωγός: σκέλη προφαίνων, ἔς τέ νιν διφρηλάται,
(754)  Παιδαγωγός: μόλις κατασχεθόντες ἱππικὸν δρόμον,
(755)  Παιδαγωγός: ἔλυσαν αἱματηρόν, ὥστε μηδένα
(756)  Παιδαγωγός: γνῶναι φίλων ἰδόντʼ ἂν ἄθλιον δέμας.
(757)  Παιδαγωγός: καί νιν πυρᾷ κέαντες εὐθὺς ἐν βραχεῖ
(758)  Παιδαγωγός: χαλκῷ μέγιστον σῶμα δειλαίας σποδοῦ
(759)  Παιδαγωγός: φέρουσιν ἄνδρες Φωκέων τεταγμένοι,
(760)  Παιδαγωγός: ὅπως πατρῴας τύμβον ἐκλάχῃ χθονός.
(761)  Παιδαγωγός: τοιαῦτά σοι ταῦτʼ ἐστίν, ὡς μὲν ἐν λόγῳ
(762)  Παιδαγωγός: ἀλγεινά, τοῖς δʼ ἰδοῦσιν, οἵπερ εἴδομεν,
(763)  Παιδαγωγός: μέγιστα πάντων ὧν ὄπωπʼ ἐγὼ κακῶν.
(764)  Χορός: φεῦ φεῦ· τὸ πᾶν δὴ δεσπόταισι τοῖς πάλαι
(765)  Χορός: πρόρριζον, ὡς ἔοικεν, ἔφθαρται γένος.
(766)  Κλυταιμνήστρα: ὦ Ζεῦ, τί ταῦτα, πότερον εὐτυχῆ λέγω,
(767)  Κλυταιμνήστρα: ἢ δεινὰ μέν, κέρδη δέ; λυπηρῶς δʼ ἔχει,
(768)  Κλυταιμνήστρα: εἰ τοῖς ἐμαυτῆς τὸν βίον σῴζω κακοῖς.
(769)  Παιδαγωγός: τί δʼ ὧδʼ ἀθυμεῖς, ὦ γύναι, τῷ νῦν λόγῳ;
(770)  Κλυταιμνήστρα: δεινὸν τὸ τίκτειν ἐστίν· οὐδὲ γὰρ κακῶς
(771)  Κλυταιμνήστρα: πάσχοντι μῖσος ὧν τέκῃ προσγίγνεται.
(772)  Παιδαγωγός: μάτην ἄρʼ ἡμεῖς, ὡς ἔοικεν, ἥκομεν.
(773)  Κλυταιμνήστρα: οὔτοι μάτην γε· πῶς γὰρ ἂν μάτην λέγοις,
(774)  Κλυταιμνήστρα: εἴ μοι θανόντος πίστʼ ἔχων τεκμήρια
(775)  Κλυταιμνήστρα: προσῆλθες, ὅστις τῆς ἐμῆς ψυχῆς γεγώς,
(776)  Κλυταιμνήστρα: μαστῶν ἀποστὰς καὶ τροφῆς ἐμῆς, φυγὰς
(777)  Κλυταιμνήστρα: ἀπεξενοῦτο καί μʼ, ἐπεὶ τῆσδε χθονὸς
(778)  Κλυταιμνήστρα: ἐξῆλθεν, οὐκέτʼ εἶδεν, ἐγκαλῶν δέ μοι
(779)  Κλυταιμνήστρα: φόνους πατρῴους δείνʼ ἐπηπείλει τελεῖν;
(780)  Κλυταιμνήστρα: ὥστʼ οὔτε νυκτὸς ὕπνον οὔτʼ ἐξ ἡμέρας
(781)  Κλυταιμνήστρα: ἐμὲ στεγάζειν ἡδύν, ἀλλʼ ὁ προστατῶν
(782)  Κλυταιμνήστρα: χρόνος διῆγέ μʼ αἰὲν ὡς θανουμένην.
(783)  Κλυταιμνήστρα: νῦν δʼ—ἡμέρᾳ γὰρ τῇδʼ ἀπήλλαγμαι φόβου
(784)  Κλυταιμνήστρα: πρὸς τῆσδʼ ἐκείνου θʼ· ἥδε γὰρ μείζων βλάβη
(785)  Κλυταιμνήστρα: ξύνοικος ἦν μοι, τοὐμὸν ἐκπίνουσʼ ἀεὶ
(786)  Κλυταιμνήστρα: ψυχῆς ἄκρατον αἷμα—νῦν δʼ ἕκηλά που
(787)  Κλυταιμνήστρα: τῶν τῆσδʼ ἀπειλῶν οὕνεχʼ ἡμερεύσομεν.
(788)  Ἠλέκτρα: οἴμοι τάλαινα· νῦν γὰρ οἰμῶξαι πάρα,
(789)  Ἠλέκτρα: Ὀρέστα, τὴν σὴν ξυμφοράν, ὅθʼ ὧδʼ ἔχων
(790)  Ἠλέκτρα: πρὸς τῆσδʼ ὑβρίζει μητρός. ἆρʼ ἔχει καλῶς;
(791)  Κλυταιμνήστρα: οὔτοι σύ· κεῖνος δʼ ὡς ἔχει καλῶς ἔχει.
(792)  Ἠλέκτρα: ἄκουε, Νέμεσι τοῦ θανόντος ἀρτίως.
(793)  Κλυταιμνήστρα: ἤκουσεν ὧν δεῖ κἀπεκύρωσεν καλῶς.
(794)  Ἠλέκτρα: ὕβριζε· νῦν γὰρ εὐτυχοῦσα τυγχάνεις.
(795)  Κλυταιμνήστρα: οὔκουν Ὀρέστης καὶ σὺ παύσετον τάδε.
(796)  Ἠλέκτρα: πεπαύμεθʼ ἡμεῖς, οὐχ ὅπως σὲ παύσομεν.
(797)  Κλυταιμνήστρα: πολλῶν ἂν ἥκοις, ὦ ξένʼ, ἄξιος τυχεῖν,
(798)  Κλυταιμνήστρα: εἰ τήνδʼ ἔπαυσας τῆς πολυγλώσσου βοῆς.
(799)  Παιδαγωγός: οὐκοῦν ἀποστείχοιμʼ ἄν, εἰ τάδʼ εὖ κυρεῖ.
(800)  Κλυταιμνήστρα: ἥκιστʼ· ἐπείπερ οὔτʼ ἐμοῦ κατάξιʼ ἂν
(801)  Κλυταιμνήστρα: πράξειας οὔτε τοῦ πορεύσαντος ξένου.
(802)  Κλυταιμνήστρα: ἀλλʼ εἴσιθʼ εἴσω· τήνδε δʼ ἔκτοθεν βοᾶν
(803)  Κλυταιμνήστρα: ἔα τά θʼ αὑτῆς καὶ τὰ τῶν φίλων κακά.
(804)  Ἠλέκτρα: ἆρʼ ὑμὶν ὡς ἀλγοῦσα κὠδυνωμένη
(805)  Ἠλέκτρα: δεινῶς δακρῦσαι κἀπικωκῦσαι δοκεῖ
(806)  Ἠλέκτρα: τὸν υἱὸν ἡ δύστηνος ὧδʼ ὀλωλότα;
(807)  Ἠλέκτρα: ἀλλʼ ἐγγελῶσα φροῦδος· ὦ τάλαινʼ ἐγώ.
(808)  Ἠλέκτρα: Ὀρέστα φίλταθʼ, ὥς μʼ ἀπώλεσας θανών.
(809)  Ἠλέκτρα: ἀποσπάσας γὰρ τῆς ἐμῆς οἴχει φρενὸς
(810)  Ἠλέκτρα: αἵ μοι μόναι παρῆσαν ἐλπίδων ἔτι,
(811)  Ἠλέκτρα: σὲ πατρὸς ἥξειν ζῶντα τιμωρόν ποτε
(812)  Ἠλέκτρα: κἀμοῦ ταλαίνης. νῦν δὲ ποῖ με χρὴ μολεῖν;
(813)  Ἠλέκτρα: μόνη γάρ εἰμι, σοῦ τʼ ἀπεστερημένη
(814)  Ἠλέκτρα: καὶ πατρός. ἤδη δεῖ με δουλεύειν πάλιν
(815)  Ἠλέκτρα: ἐν τοῖσιν ἐχθίστοισιν ἀνθρώπων ἐμοὶ
(816)  Ἠλέκτρα: φονεῦσι πατρός. ἆρά μοι καλῶς ἔχει;
(817)  Ἠλέκτρα: ἀλλʼ οὔ τι μὴν ἔγωγε τοῦ λοιποῦ χρόνου
(818)  Ἠλέκτρα: ξύνοικος, εἴσειμʼ, ἀλλὰ τῇδε πρὸς πύλῃ
(819)  Ἠλέκτρα: παρεῖσʼ ἐμαυτὴν ἄφιλος αὐανῶ βίον.
(820)  Ἠλέκτρα: πρὸς ταῦτα καινέτω τις, εἰ βαρύνεται,
(821)  Ἠλέκτρα: τῶν ἔνδον ὄντων· ὡς χάρις μέν, ἢν κτάνῃ,
(822)  Ἠλέκτρα: λύπη δʼ, ἐὰν ζῶ· τοῦ βίου δʼ οὐδεὶς πόθος.
(823y) === Chor ===
(823x) == Strophe 1 ==
(823)  Χορός: ποῦ ποτε κεραυνοὶ Διὸς ἢ ποῦ φαέθων
(825)  Χορός: Ἅλιος, εἰ ταῦτʼ ἐφορῶντες κρύπτουσιν ἕκηλοι;
(826)  Ἠλέκτρα: ἒ ἔ, αἰαῖ.
(827)  Χορός: ὦ παῖ, τί δακρύεις;
(828)  Ἠλέκτρα: φεῦ.
(830)  Χορός: μηδὲν μέγʼ ἀΰσῃς.
(831)  Ἠλέκτρα: ἀπολεῖς.
(832)  Χορός: πῶς;
(833)  Ἠλέκτρα: εἰ τῶν φανερῶς οἰχομένων
(834)  Ἠλέκτρα: εἰς Ἀΐδαν ἐλπίδʼ ὑποίσεις, κατʼ ἐμοῦ τακομένας
(835)  Ἠλέκτρα: μᾶλλον ἐπεμβάσει.
(836x) == Antistrophe 1 ==
(836)  Χορός: οἶδα γὰρ ἄνακτʼ Ἀμφιάρεων χρυσοδέτοις
(837)  Χορός: ἕρκεσι κρυφθέντα γυναικῶν· καὶ νῦν ὑπὸ γαίας
(840)  Ἠλέκτρα: ἒ ἔ, ἰώ.
(841)  Χορός: πάμψυχος ἀνάσσει.
(842)  Ἠλέκτρα: φεῦ.
(843)  Χορός: φεῦ δῆτʼ· ὀλοὰ γὰρ
(844)  Ἠλέκτρα: ἐδάμη.
(845)  Χορός: ναί.
(846)  Ἠλέκτρα: οἶδʼ οἶδʼ· ἐφάνη γὰρ μελέτωρ
(847)  Ἠλέκτρα: ἀμφὶ τὸν ἐν πένθει· ἐμοὶ δʼ οὔτις ἔτʼ ἔσθʼ· ὃς γὰρ ἔτʼ ἦν,
(848)  Ἠλέκτρα: φροῦδος ἀναρπασθείς.
(849x) == Strophe 2 ==
(849)  Χορός: δειλαία δειλαίων κυρεῖς.
(850)  Ἠλέκτρα: κἀγὼ τοῦδʼ ἴστωρ, ὑπερίστωρ,
(851)  Ἠλέκτρα: πανσύρτῳ παμμήνῳ πολλῶν
(852)  Ἠλέκτρα: δεινῶν στυγνῶν τʼ αἰῶνι.
(853)  Χορός: εἴδομεν ἁθρήνεις.
(855)  Ἠλέκτρα: μή μέ νυν μηκέτι
(856)  Ἠλέκτρα: παραγάγῃς, ἵνʼ οὐ
(857)  Χορός: τί φής;
(858)  Ἠλέκτρα: πάρεισιν ἐλπίδων ἔτι κοινοτόκων
(859)  Ἠλέκτρα: εὐπατριδᾶν ἀρωγαί.
(860x) == Antistrophe 2 ==
(860)  Χορός: πᾶσι θνατοῖς ἔφυ μόρος.
(861)  Ἠλέκτρα: ἦ καὶ χαλάργοις ἐν ἁμίλλαις
(862)  Ἠλέκτρα: οὕτως, ὡς κείνῳ δυστάνῳ,
(863)  Ἠλέκτρα: τμητοῖς ὁλκοῖς ἐγκῦρσαι;
(864)  Χορός: ἄσκοπος ἁ λώβα.
(865)  Ἠλέκτρα: πῶς γὰρ οὔκ; εἰ ξένος
(866)  Ἠλέκτρα: ἄτερ ἐμᾶν χερῶν
(867)  Χορός: παπαῖ.
(868)  Ἠλέκτρα: κέκευθεν, οὔτε του τάφου ἀντιάσας
(870)  Ἠλέκτρα: οὔτε γόων παρʼ ἡμῶν.
(871x) === Episode ===
(871)  Χρυσόθεμις: ὑφʼ ἡδονῆς τοι, φιλτάτη, διώκομαι
(872)  Χρυσόθεμις: τὸ κόσμιον μεθεῖσα σὺν τάχει μολεῖν·
(873)  Χρυσόθεμις: φέρω γὰρ ἡδονάς τε κἀνάπαυλαν ὧν
(874)  Χρυσόθεμις: πάροιθεν εἶχες καὶ κατέστενες κακῶν
(875)  Ἠλέκτρα: πόθεν δʼ ἂν εὕροις τῶν ἐμῶν σὺ πημάτων
(876)  Ἠλέκτρα: ἄρηξιν, οἷς ἴασιν οὐκ ἔνεστʼ ἰδεῖν;
(877)  Χρυσόθεμις: πάρεστʼ Ὀρέστης ἡμίν, ἴσθι τοῦτʼ ἐμοῦ
(878)  Χρυσόθεμις: κλύουσʼ, ἐναργῶς, ὥσπερ εἰσορᾷς ἐμέ.
(879)  Ἠλέκτρα: ἀλλʼ ἦ μέμηνας, ὦ τάλαινα, κἀπὶ τοῖς
(880)  Ἠλέκτρα: σαυτῆς κακοῖσι κἀπὶ τοῖς ἐμοῖς γελᾷς;
(881)  Χρυσόθεμις: μὰ τὴν πατρῴαν ἑστίαν, ἀλλʼ οὐχ ὕβρει
(882)  Χρυσόθεμις: λέγω τάδʼ, ἀλλʼ ἐκεῖνον ὡς παρόντα νῷν.
(883)  Ἠλέκτρα: οἴμοι τάλαινα· καὶ τίνος βροτῶν λόγον
(884)  Ἠλέκτρα: τόνδʼ εἰσακούσασʼ ὧδε πιστεύεις ἄγαν;
(885)  Χρυσόθεμις: ἐγὼ μὲν ἐξ ἐμοῦ τε κοὐκ ἄλλης, σαφῆ
(886)  Χρυσόθεμις: σημεῖʼ ἰδοῦσα, τῷδε πιστεύω λόγῳ.
(887)  Ἠλέκτρα: τίνʼ, ὦ τάλαινʼ, ἔχουσα πίστιν; ἐς τί μοι
(888)  Ἠλέκτρα: βλέψασα θάλπει τῷδʼ ἀνηκέστῳ πυρί;
(889)  Χρυσόθεμις: πρός νυν θεῶν ἄκουσον, ὡς μαθοῦσά μου
(890)  Χρυσόθεμις: τὸ λοιπὸν ἢ φρονοῦσαν ἢ μωρὰν λέγῃς.
(891)  Ἠλέκτρα: σὺ δʼ οὖν λέγʼ, εἴ σοι τῷ λόγῳ τις ἡδονή.
(892)  Χρυσόθεμις: καὶ δὴ λέγω σοι πᾶν ὅσον κατειδόμην.
(893)  Χρυσόθεμις: ἐπεὶ γὰρ ἦλθον πατρὸς ἀρχαῖον τάφον,
(894)  Χρυσόθεμις: ὁρῶ κολώνης ἐξ ἄκρας νεορρύτους
(895)  Χρυσόθεμις: πηγὰς γάλακτος καὶ περιστεφῆ κύκλῳ
(896)  Χρυσόθεμις: πάντων ὅσʼ ἐστὶν ἀνθέων θήκην πατρός.
(897)  Χρυσόθεμις: ἰδοῦσα δʼ ἔσχον θαῦμα, καὶ περισκοπῶ
(898)  Χρυσόθεμις: μή πού τις ἡμῖν ἐγγὺς ἐγχρίμπτῃ βροτῶν.
(899)  Χρυσόθεμις: ὡς δʼ ἐν γαλήνῃ πάντʼ ἐδερκόμην τόπον,
(900)  Χρυσόθεμις: τύμβου προσεῖρπον ἆσσον· ἐσχάτης δʼ ὁρῶ
(901)  Χρυσόθεμις: πυρᾶς νεώρη βόστρυχον τετμημένον·
(902)  Χρυσόθεμις: κεὐθὺς τάλαινʼ ὡς εἶδον, ἐμπαίει τί μοι
(903)  Χρυσόθεμις: ψυχῇ σύνηθες ὄμμα, φιλτάτου βροτῶν
(904)  Χρυσόθεμις: πάντων Ὀρέστου τοῦθʼ ὁρᾶν τεκμήριον·
(905)  Χρυσόθεμις: καὶ χερσὶ βαστάσασα δυσφημῶ μὲν οὔ,
(906)  Χρυσόθεμις: χαρᾷ δὲ πίμπλημʼ εὐθὺς ὄμμα δακρύων.
(907)  Χρυσόθεμις: καὶ νῦν θʼ ὁμοίως καὶ τότʼ ἐξεπίσταμαι
(908)  Χρυσόθεμις: μή του τόδʼ ἀγλάϊσμα πλὴν κείνου μολεῖν·
(909)  Χρυσόθεμις: τῷ γὰρ προσήκει πλήν γʼ ἐμοῦ καὶ σοῦ τόδε;
(910)  Χρυσόθεμις: κἀγὼ μὲν οὐκ ἔδρασα, τοῦτʼ ἐπίσταμαι,
(911)  Χρυσόθεμις: οὐδʼ αὖ σύ· πῶς γάρ; ᾗ γε μηδὲ πρὸς θεοὺς
(912)  Χρυσόθεμις: ἔξεστʼ ἀκλαύστῳ τῆσδʼ ἀποστῆναι στέγης.
(913)  Χρυσόθεμις: ἀλλʼ οὐδὲ μὲν δὴ μητρὸς οὔθʼ ὁ νοῦς φιλεῖ
(914)  Χρυσόθεμις: τοιαῦτα πράσσειν οὔτε δρῶσʼ ἐλάνθανʼ ἄν·
(915)  Χρυσόθεμις: ἀλλʼ ἔστʼ Ὀρέστου ταῦτα τἀπιτύμβια.
(916)  Χρυσόθεμις: ἀλλʼ, ὦ φίλη, θάρσυνε· τοῖς αὐτοῖσί τοι
(917)  Χρυσόθεμις: οὐχ αὑτὸς αἰεὶ δαιμόνων παραστατεῖ.
(918)  Χρυσόθεμις: νῷν ἦν τὰ πρόσθεν στυγνός· ἡ δὲ νῦν ἴσως
(919)  Χρυσόθεμις: πολλῶν ὑπάρξει κῦρος ἡμέρα καλῶν.
(920)  Ἠλέκτρα: φεῦ, τῆς ἀνοίας ὥς σʼ ἐποικτίρω πάλαι.
(921)  Χρυσόθεμις: τί δʼ ἔστιν; οὐ πρὸς ἡδονὴν λέγω τάδε;
(922)  Ἠλέκτρα: οὐκ οἶσθʼ ὅποι γῆς οὐδʼ ὅποι γνώμης φέρει.
(923)  Χρυσόθεμις: πῶς δʼ οὐκ ἐγὼ κάτοιδʼ ἅ γʼ εἶδον ἐμφανῶς;
(924)  Ἠλέκτρα: τέθνηκεν, ὦ τάλαινα, τἀκείνου δέ σοι
(925)  Ἠλέκτρα: σωτήριʼ ἔρρει· μηδὲν εἰς κεῖνόν γʼ ὅρα.
(926)  Χρυσόθεμις: οἴμοι τάλαινα· τοῦ τάδʼ ἤκουσας βροτῶν;
(927)  Ἠλέκτρα: τοῦ πλησίον παρόντος, ἡνίκʼ ὤλλυτο.
(928)  Χρυσόθεμις: καὶ ποῦ ʼστιν οὗτος; θαῦμά τοί μʼ ὑπέρχεται.
(929)  Ἠλέκτρα: κατʼ οἶκον, ἡδὺς οὐδὲ μητρὶ δυσχερής.
(930)  Χρυσόθεμις: οἴμοι τάλαινα· τοῦ γὰρ ἀνθρώπων ποτʼ ἦν
(931)  Χρυσόθεμις: τὰ πολλὰ πατρὸς πρὸς τάφον κτερίσματα;
(932)  Ἠλέκτρα: οἶμαι μάλιστʼ ἔγωγε τοῦ τεθνηκότος
(933)  Ἠλέκτρα: μνημεῖʼ Ὀρέστου ταῦτα προσθεῖναί τινα.
(934)  Χρυσόθεμις: ὦ δυστυχής· ἐγὼ δὲ σὺν χαρᾷ λόγους
(935)  Χρυσόθεμις: τοιούσδʼ ἔχουσʼ ἔσπευδον, οὐκ εἰδυῖʼ ἄρα
(936)  Χρυσόθεμις: ἵνʼ ἦμεν ἄτης· ἀλλὰ νῦν, ὅθʼ ἱκόμην,
(937)  Χρυσόθεμις: τά τʼ ὄντα πρόσθεν ἄλλα θʼ εὑρίσκω κακά.
(938)  Ἠλέκτρα: οὕτως ἔχει σοι ταῦτʼ· ἐὰν δέ μοι πίθῃ,
(939)  Ἠλέκτρα: τῆς νῦν παρούσης πημονῆς λύσεις βάρος.
(940)  Χρυσόθεμις: ἦ τοὺς θανόντας ἐξαναστήσω ποτέ;
(941)  Ἠλέκτρα: οὐκ ἔσθʼ ὅ γʼ εἶπον· οὐ γὰρ ὧδʼ ἄφρων ἔφυν.
(942)  Χρυσόθεμις: τί γὰρ κελεύεις ὧν ἐγὼ φερέγγυος;
(943)  Ἠλέκτρα: τλῆναί σε δρῶσαν ἃν ἐγὼ παραινέσω.
(944)  Χρυσόθεμις: ἀλλʼ εἴ τις ὠφέλειά γʼ, οὐκ ἀπώσομαι.
(945)  Ἠλέκτρα: ὅρα, πόνου τοι χωρὶς οὐδὲν εὐτυχεῖ.
(946)  Χρυσόθεμις: ὁρῶ. ξυνοίσω πᾶν ὅσονπερ ἂν σθένω.
(947)  Ἠλέκτρα: ἄκουε δή νυν ᾗ βεβούλευμαι ποεῖν.
(948)  Ἠλέκτρα: παρουσίαν μὲν οἶσθα καὶ σύ που φίλων
(949)  Ἠλέκτρα: ὡς οὔτις ἡμῖν ἔστιν, ἀλλʼ Ἅιδης λαβὼν
(950)  Ἠλέκτρα: ἀπεστέρηκε καὶ μόνα λελείμμεθον.
(951)  Ἠλέκτρα: ἐγὼ δʼ ἕως μὲν τὸν κασίγνητον βίῳ
(952)  Ἠλέκτρα: θάλλοντʼ ἔτʼ εἰσήκουον, εἶχον ἐλπίδας
(953)  Ἠλέκτρα: φόνου ποτʼ αὐτὸν πράκτορʼ ἵξεσθαι πατρός·
(954)  Ἠλέκτρα: νῦν δʼ ἡνίκʼ οὐκέτʼ ἔστιν, εἰς σὲ δὴ βλέπω,
(955)  Ἠλέκτρα: ὅπως τὸν αὐτόχειρα πατρῴου φόνου
(956)  Ἠλέκτρα: ξὺν τῇδʼ ἀδελφῇ μὴ κατοκνήσεις κτανεῖν
(957)  Ἠλέκτρα: Αἴγισθον· οὐδὲν γάρ σε δεῖ κρύπτειν μʼ ἔτι.
(958)  Ἠλέκτρα: ποῖ γὰρ μενεῖς ῥᾴθυμος, εἰς τίνʼ ἐλπίδων
(959)  Ἠλέκτρα: βλέψασʼ ἔτʼ ὀρθήν; ᾗ πάρεστι μὲν στένειν
(960)  Ἠλέκτρα: πλούτου πατρῴου κτῆσιν ἐστερημένῃ,
(961)  Ἠλέκτρα: πάρεστι δʼ ἀλγεῖν ἐς τοσόνδε τοῦ χρόνου
(962)  Ἠλέκτρα: ἄλεκτρα γηράσκουσαν ἀνυμέναιά τε.
(963)  Ἠλέκτρα: καὶ τῶνδε μέντοι μηκέτʼ ἐλπίσῃς ὅπως
(964)  Ἠλέκτρα: τεύξει ποτʼ· οὐ γὰρ ὧδʼ ἄβουλός ἐστʼ ἀνὴρ
(965)  Ἠλέκτρα: Αἴγισθος ὥστε σόν ποτʼ ἢ κἀμὸν γένος
(966)  Ἠλέκτρα: βλαστεῖν ἐᾶσαι, πημονὴν αὑτῷ σαφῆ.
(967)  Ἠλέκτρα: ἀλλʼ ἢν ἐπίσπῃ τοῖς ἐμοῖς βουλεύμασιν,
(968)  Ἠλέκτρα: πρῶτον μὲν εὐσέβειαν ἐκ πατρὸς κάτω
(969)  Ἠλέκτρα: θανόντος οἴσει τοῦ κασιγνήτου θʼ ἅμα·
(970)  Ἠλέκτρα: ἔπειτα δʼ, ὥσπερ ἐξέφυς, ἐλευθέρα
(971)  Ἠλέκτρα: καλεῖ τὸ λοιπὸν καὶ γάμων ἐπαξίων
(972)  Ἠλέκτρα: τεύξει· φιλεῖ γὰρ πρὸς τὰ χρηστὰ πᾶς ὁρᾶν.
(973)  Ἠλέκτρα: λόγων γε μὴν εὔκλειαν οὐχ ὁρᾷς ὅσην
(974)  Ἠλέκτρα: σαυτῇ τε κἀμοὶ προσβαλεῖς πεισθεῖσʼ ἐμοί;
(975)  Ἠλέκτρα: τίς γάρ ποτʼ ἀστῶν ἢ ξένων ἡμᾶς ἰδὼν
(976)  Ἠλέκτρα: τοιοῖσδʼ ἐπαίνοις οὐχὶ δεξιώσεται·
(977)  Ἠλέκτρα: ἴδεσθε τώδε τὼ κασιγνήτω, φίλοι,
(978)  Ἠλέκτρα: ὣ τὸν πατρῷον οἶκον ἐξεσωσάτην,
(979)  Ἠλέκτρα: ὣ τοῖσιν ἐχθροῖς εὖ βεβηκόσιν ποτὲ
(980)  Ἠλέκτρα: ψυχῆς ἀφειδήσαντε προὐστήτην φόνου·
(981)  Ἠλέκτρα: τούτω φιλεῖν χρή, τώδε χρὴ πάντας σέβειν,
(982)  Ἠλέκτρα: τώδʼ ἔν θʼ ἑορταῖς ἔν τε πανδήμῳ πόλει
(983)  Ἠλέκτρα: τιμᾶν ἅπαντας οὕνεκʼ ἀνδρείας χρεών.
(984)  Ἠλέκτρα: τοιαῦτά τοι νὼ πᾶς τις ἐξερεῖ βροτῶν,
(985)  Ἠλέκτρα: ζώσαιν θανούσαιν θʼ ὥστε μὴ ʼκλιπεῖν κλέος.
(986)  Ἠλέκτρα: ἀλλʼ, ὦ φίλη, πείσθητι, συμπόνει πατρί,
(987)  Ἠλέκτρα: σύγκαμνʼ ἀδελφῷ, παῦσον ἐκ κακῶν ἐμέ,
(988)  Ἠλέκτρα: παῦσον δὲ σαυτήν, τοῦτο γιγνώσκουσʼ ὅτι
(989)  Ἠλέκτρα: ζῆν αἰσχρὸν αἰσχρῶς τοῖς καλῶς πεφυκόσιν.
(990)  Χορός: ἐν τοῖς τοιούτοις ἐστὶν ἡ προμηθία
(991)  Χορός: καὶ τῷ λέγοντι καὶ κλύοντι σύμμαχος.
(992)  Χρυσόθεμις: καὶ πρίν γε φωνεῖν, ὦ γυναῖκες, εἰ φρενῶν
(993)  Χρυσόθεμις: ἐτύγχανʼ αὕτη μὴ κακῶν, ἐσῴζετʼ ἂν
(994)  Χρυσόθεμις: τὴν εὐλάβειαν, ὥσπερ οὐχὶ σῴζεται.
(995)  Χρυσόθεμις: ποῖ γάρ ποτʼ ἐμβλέψασα τοιοῦτον θράσος
(996)  Χρυσόθεμις: αὐτή θʼ ὁπλίζει κἄμʼ ὑπηρετεῖν καλεῖς;
(997)  Χρυσόθεμις: οὐκ εἰσορᾷς; γυνὴ μὲν οὐδʼ ἀνὴρ ἔφυς,
(998)  Χρυσόθεμις: σθένεις δʼ ἔλασσον τῶν ἐναντίων χερί.
(999)  Χρυσόθεμις: δαίμων δὲ τοῖς μὲν εὐτυχεῖ καθʼ ἡμέραν,
(1000)  Χρυσόθεμις: ἡμῖν δʼ ἀπορρεῖ κἀπὶ μηδὲν ἔρχεται.
(1001)  Χρυσόθεμις: τίς οὖν τοιοῦτον ἄνδρα βουλεύων ἑλεῖν
(1002)  Χρυσόθεμις: ἄλυπος ἄτης ἐξαπαλλαχθήσεται;
(1003)  Χρυσόθεμις: ὅρα κακῶς πράσσοντε μὴ μείζω κακὰ
(1004)  Χρυσόθεμις: κτησώμεθʼ, εἴ τις τούσδʼ ἀκούσεται λόγους.
(1005)  Χρυσόθεμις: λύει γὰρ ἡμῖν οὐδὲν οὐδʼ ἐπωφελεῖ
(1006)  Χρυσόθεμις: βάξιν καλὴν λαβόντε δυσκλεῶς θανεῖν.
(1007)  Χρυσόθεμις: οὐ γὰρ θανεῖν ἔχθιστον, ἀλλʼ ὅταν θανεῖν
(1008)  Χρυσόθεμις: χρῄζων τις εἶτα μηδὲ τοῦτʼ ἔχῃ λαβεῖν.
(1009)  Χρυσόθεμις: ἀλλʼ ἀντιάζω, πρὶν πανωλέθρους τὸ πᾶν
(1010)  Χρυσόθεμις: ἡμᾶς τʼ ὀλέσθαι κἀξερημῶσαι γένος,
(1011)  Χρυσόθεμις: κατάσχες ὀργήν. καὶ τὰ μὲν λελεγμένα
(1012)  Χρυσόθεμις: ἄρρητʼ ἐγώ σοι κἀτελῆ φυλάξομαι,
(1013)  Χρυσόθεμις: αὐτὴ δὲ νοῦν σχὲς ἀλλὰ τῷ χρόνῳ ποτέ,
(1014)  Χρυσόθεμις: σθένουσα μηδὲν τοῖς κρατοῦσιν εἰκαθεῖν.
(1015)  Χορός: πείθου· προνοίας οὐδὲν ἀνθρώποις ἔφυ
(1016)  Χορός: κέρδος λαβεῖν ἄμεινον οὐδὲ νοῦ σοφοῦ.
(1017)  Ἠλέκτρα: ἀπροσδόκητον οὐδὲν εἴρηκας· καλῶς δʼ
(1018)  Ἠλέκτρα: ᾔδη σʼ ἀπορρίψουσαν ἁπηγγελλόμην.
(1019)  Ἠλέκτρα: ἀλλʼ αὐτόχειρί μοι μόνῃ τε δραστέον
(1020)  Ἠλέκτρα: τοὔργον τόδʼ· οὐ γὰρ δὴ κενόν γʼ ἀφήσομεν.
(1021)  Χρυσόθεμις: φεῦ·
(1021a)  Χρυσόθεμις: εἴθʼ ὤφελες τοιάδε τὴν γνώμην πατρὸς
(1022)  Χρυσόθεμις: θνῄσκοντος εἶναι· πᾶν γὰρ ἂν κατειργάσω.
(1023)  Ἠλέκτρα: ἀλλʼ ἦ φύσιν γε, τὸν δὲ νοῦν ἥσσων τότε.
(1024)  Χρυσόθεμις: ἄσκει τοιαύτη νοῦν διʼ αἰῶνος μένειν.
(1025)  Ἠλέκτρα: ὡς οὐχὶ συνδράσουσα νουθετεῖς τάδε.
(1026)  Χρυσόθεμις: εἰκὸς γὰρ ἐγχειροῦντα καὶ πράσσειν κακῶς.
(1027)  Ἠλέκτρα: ζηλῶ σε τοῦ νοῦ, τῆς δὲ δειλίας στυγῶ.
(1028)  Χρυσόθεμις: ἀνέξομαι κλύουσα χὤταν εὖ λέγῃς.
(1029)  Ἠλέκτρα: ἀλλʼ οὔ ποτʼ ἐξ ἐμοῦ γε μὴ πάθῃς τόδε.
(1030)  Χρυσόθεμις: μακρὸς τὸ κρῖναι ταῦτα χὠ λοιπὸς χρόνος.
(1031)  Ἠλέκτρα: ἄπελθε· σοὶ γὰρ ὠφέλησις οὐκ ἔνι.
(1032)  Χρυσόθεμις: ἔνεστιν· ἀλλὰ σοὶ μάθησις οὐ πάρα.
(1033)  Ἠλέκτρα: ἐλθοῦσα μητρὶ ταῦτα πάντʼ ἔξειπε σῇ.
(1034)  Χρυσόθεμις: οὐδʼ αὖ τοσοῦτον ἔχθος ἐχθαίρω σʼ ἐγώ.
(1035)  Ἠλέκτρα: ἀλλʼ οὖν ἐπίστω γʼ οἷ μʼ ἀτιμίας ἄγεις.
(1036)  Χρυσόθεμις: ἀτιμίας μὲν οὔ, προμηθίας δὲ σοῦ.
(1037)  Ἠλέκτρα: τῷ σῷ δικαίῳ δῆτʼ ἐπισπέσθαι με δεῖ;
(1038)  Χρυσόθεμις: ὅταν γὰρ εὖ φρονῇς, τόθʼ ἡγήσει σὺ νῷν.
(1039)  Ἠλέκτρα: ἦ δεινὸν εὖ λέγουσαν ἐξαμαρτάνειν.
(1040)  Χρυσόθεμις: εἴρηκας ὀρθῶς ᾧ σὺ πρόσκεισαι κακῷ.
(1041)  Ἠλέκτρα: τί δʼ; οὐ δοκῶ σοι ταῦτα σὺν δίκῃ λέγειν;
(1042)  Χρυσόθεμις: ἀλλʼ ἔστιν ἔνθα χἠ δίκη βλάβην φέρει.
(1043)  Ἠλέκτρα: τούτοις ἐγὼ ζῆν τοῖς νόμοις οὐ βούλομαι.
(1044)  Χρυσόθεμις: ἀλλʼ εἰ ποήσεις ταῦτʼ, ἐπαινέσεις ἐμέ.
(1045)  Ἠλέκτρα: καὶ μὴν ποήσω γʼ οὐδὲν ἐκπλαγεῖσά σε.
(1046)  Χρυσόθεμις: καὶ τοῦτʼ ἀληθές, οὐδὲ βουλεύσει πάλιν;
(1047)  Ἠλέκτρα: βουλῆς γὰρ οὐδέν ἐστιν ἔχθιον κακῆς.
(1048)  Χρυσόθεμις: φρονεῖν ἔοικας οὐδὲν ὧν ἐγὼ λέγω.
(1049)  Ἠλέκτρα: πάλαι δέδοκται ταῦτα κοὐ νεωστί μοι.
(1050)  Χρυσόθεμις: ἄπειμι τοίνυν· οὔτε γὰρ σὺ τἄμʼ ἔπη
(1051)  Χρυσόθεμις: τολμᾷς ἐπαινεῖν οὔτʼ ἐγὼ τοὺς σοὺς τρόπους.
(1052)  Ἠλέκτρα: ἀλλʼ εἴσιθʼ. οὔ σοι μὴ μεθέψομαί ποτε,
(1053)  Ἠλέκτρα: οὐδʼ ἢν σφόδρʼ ἱμείρουσα τυγχάνῃς· ἐπεὶ
(1054)  Ἠλέκτρα: πολλῆς ἀνοίας καὶ τὸ θηρᾶσθαι κενά.
(1055)  Χρυσόθεμις: ἀλλʼ εἰ σεαυτῇ τυγχάνεις δοκοῦσά τι
(1056)  Χρυσόθεμις: φρονεῖν, φρόνει τοιαῦθʼ. ὅταν γὰρ ἐν κακοῖς
(1057)  Χρυσόθεμις: ἤδη βεβήκῃς, τἄμʼ ἐπαινέσεις ἔπη.
(1060y) === Chor ===
(1060x) == Strophe 1 ==
(1060)  Χορός: τί τοὺς ἄνωθεν φρονιμωτάτους οἰωνοὺς ἐσορώμενοι τροφᾶς
(1061)  Χορός: κηδομένους ἀφʼ ὧν τε βλάστωσιν ἀφʼ ὧν τʼ ὄνασιν εὕρ‖ωσι,
(1062)  Χορός: τάδʼ οὐκ ἐπʼ ἴσας τελοῦμεν;
(1063)  Χορός: ἀλλʼ οὐ τὰν Διὸς ἀστραπὰν
(1064)  Χορός: καὶ τὰν οὐρανίαν Θέμιν,
(1065)  Χορός: δαρὸν οὐκ ἀπόνητοι.
(1066)  Χορός: ὦ χθονία βροτοῖσι φάμα, κατά μοι βόασον οἰκτρὰν
(1067)  Χορός: ὄπα τοῖς ἔνερθʼ Ἀτρείδαις, ἀχόρευτα φέρουσʼ
(1068)  Χορός: ὀνείδη·
(1070x) == Antistrophe 1 ==
(1070)  Χορός: ὅτι σφὶν ἤδη τὰ μὲν ἐκ δόμων νοσεῖ δή, τὰ δὲ πρὸς τέκνων διπλῆ
(1071)  Χορός: φύλοπις οὐκέτʼ ἐξισοῦται φιλοτασίῳ διαί‖τᾳ·
(1072)  Χορός: πρόδοτος δὲ μόνα σαλεύει
(1075)  Χορός: Ἠλέκτρα, τὸν ἀεὶ πατρὸς
(1076)  Χορός: δειλαία στενάχουσʼ, ὅπως
(1077)  Χορός: ἁ πάνδυρτος ἀηδών,
(1078)  Χορός: οὔτε τι τοῦ θανεῖν προμηθὴς τό τε μὴ βλέπειν ἑτοίμα,
(1080)  Χορός: διδύμαν ἑλοῦσʼ Ἐρινύν· τίς ἂν εὔπατρις ὧδε βλάστοι;
(1081x) == Strophe 2 ==
(1081)  Χορός: οὐδεὶς τῶν ἀγαθῶν γὰρ
(1082)  Χορός: ζῶν κακῶς εὔκλειαν αἰσχῦναι θέλει
(1083)  Χορός: νώνυμος, ὦ παῖ παῖ.
(1085)  Χορός: ὡς καὶ σὺ πάγκλαυτον αἰῶνα κοινὸν εἵλου,
(1086)  Χορός: τὸ μὴ καλὸν καθοπλίσασα, δύο φέρειν ἐν ἑνὶ λόγῳ,
(1087)  Χορός: σοφά τʼ ἀρίστα τε παῖς κεκλῆσθαι.
(1090x) == Antistrophe 2 ==
(1090)  Χορός: ζῴης μοι καθύπερθεν
(1091)  Χορός: χειρὶ καὶ πλούτῳ τεῶν ἐχθρῶν ὅσον
(1092)  Χορός: νῦν ὑπόχειρ ναίεις·
(1093)  Χορός: ἐπεί σʼ ἐφηύρηκα μοίρᾳ μὲν οὐκ ἐν ἐσθλᾷ
(1095)  Χορός: βεβῶσαν, ἃ δὲ μέγιστʼ ἔβλαστε νόμιμα, τῶνδε φερομέναν
(1096)  Χορός: ἄριστα τᾷ Ζηνὸς εὐσεβείᾳ.
(1097x) === Episode ===
(1097)  Ὀρέστης: ἆρʼ, ὦ γυναῖκες, ὀρθά τʼ εἰσηκούσαμεν
(1098)  Ὀρέστης: ὀρθῶς θʼ ὁδοιποροῦμεν ἔνθα χρῄζομεν;
(1100)  Χορός: τί δʼ ἐξερευνᾷς καὶ τί βουληθεὶς πάρει;
(1101)  Ὀρέστης: Αἴγισθον ἔνθʼ ᾤκηκεν ἱστορῶ πάλαι.
(1102)  Χορός: ἀλλʼ εὖ θʼ ἱκάνεις χὠ φράσας ἀζήμιος.
(1103)  Ὀρέστης: τίς οὖν ἂν ὑμῶν τοῖς ἔσω φράσειεν ἂν
(1104)  Ὀρέστης: ἡμῶν ποθεινὴν κοινόπουν παρουσίαν;
(1105)  Χορός: ἥδʼ, εἰ τὸν ἄγχιστόν γε κηρύσσειν χρεών.
(1106)  Ὀρέστης: ἴθʼ, ὦ γύναι, δήλωσον εἰσελθοῦσʼ ὅτι
(1107)  Ὀρέστης: Φωκῆς ματεύουσʼ ἄνδρες Αἴγισθόν τινες,
(1108)  Ἠλέκτρα: οἴμοι τάλαινʼ, οὐ δή ποθʼ ἧς ἠκούσαμεν
(1109)  Ἠλέκτρα: φήμης φέροντες ἐμφανῆ τεκμήρια;
(1110)  Ὀρέστης: οὐκ οἶδα τὴν σὴν κληδόνʼ· ἀλλά μοι γέρων
(1111)  Ὀρέστης: ἐφεῖτʼ Ὀρέστου Στρόφιος ἀγγεῖλαι πέρι.
(1112)  Ἠλέκτρα: τί δʼ ἔστιν, ὦ ξένʼ; ὥς μʼ ὑπέρχεται φόβος.
(1113)  Ὀρέστης: φέροντες αὐτοῦ σμικρὰ λείψανʼ ἐν βραχεῖ
(1114)  Ὀρέστης: τεύχει θανόντος, ὡς ὁρᾷς, κομίζομεν.
(1115)  Ἠλέκτρα: οἲ ʼγὼ τάλαινα, τοῦτʼ ἐκεῖνʼ ἤδη σαφὲς
(1116)  Ἠλέκτρα: πρόχειρον ἄχθος, ὡς ἔοικε, δέρκομαι.
(1117)  Ὀρέστης: εἴπερ τι κλαίεις τῶν Ὀρεστείων κακῶν,
(1118)  Ὀρέστης: τόδʼ ἄγγος ἴσθι σῶμα τοὐκείνου στέγον.
(1119)  Ἠλέκτρα: ὦ ξεῖνε, δός νυν, πρὸς θεῶν, εἴπερ τόδε
(1120)  Ἠλέκτρα: κέκευθεν αὐτὸν τεῦχος, εἰς χεῖρας λαβεῖν,
(1121)  Ἠλέκτρα: ὅπως ἐμαυτὴν καὶ γένος τὸ πᾶν ὁμοῦ
(1122)  Ἠλέκτρα: ξὺν τῇδε κλαύσω κἀποδύρωμαι σποδῷ.
(1123)  Ὀρέστης: δόθʼ, ἥτις ἐστί, προσφέροντες· οὐ γὰρ ὡς
(1124)  Ὀρέστης: ἐν δυσμενείᾳ γʼ οὖσʼ ἐπαιτεῖται τάδε,
(1125)  Ὀρέστης: ἀλλʼ ἢ φίλων τις ἢ πρὸς αἵματος φύσιν.
(1126)  Ἠλέκτρα: ὦ φιλτάτου μνημεῖον ἀνθρώπων ἐμοὶ
(1127)  Ἠλέκτρα: ψυχῆς Ὀρέστου λοιπόν, ὥς σʼ ἀπʼ ἐλπίδων
(1128)  Ἠλέκτρα: οὐχ ὧνπερ ἐξέπεμπον εἰσεδεξάμην.
(1129)  Ἠλέκτρα: νῦν μὲν γὰρ οὐδὲν ὄντα βαστάζω χεροῖν,
(1130)  Ἠλέκτρα: δόμων δέ σʼ, ὦ παῖ, λαμπρὸν ἐξέπεμψʼ ἐγώ.
(1131)  Ἠλέκτρα: ὡς ὤφελον πάροιθεν ἐκλιπεῖν βίον,
(1132)  Ἠλέκτρα: πρὶν ἐς ξένην σε γαῖαν ἐκπέμψαι χεροῖν
(1133)  Ἠλέκτρα: κλέψασα ταῖνδε κἀνασώσασθαι φόνου,
(1134)  Ἠλέκτρα: ὅπως θανὼν ἔκεισο τῇ τόθʼ ἡμέρᾳ,
(1135)  Ἠλέκτρα: τύμβου πατρῴου κοινὸν εἰληχὼς μέρος.
(1136)  Ἠλέκτρα: νῦν δʼ ἐκτὸς οἴκων κἀπὶ γῆς ἄλλης φυγὰς
(1137)  Ἠλέκτρα: κακῶς ἀπώλου, σῆς κασιγνήτης δίχα,
(1138)  Ἠλέκτρα: κοὔτʼ ἐν φίλαισι χερσὶν ἡ τάλαινʼ ἐγὼ
(1139)  Ἠλέκτρα: λουτροῖς σʼ ἐκόσμησʼ οὔτε παμφλέκτου πυρὸς
(1140)  Ἠλέκτρα: ἀνειλόμην, ὡς εἰκός, ἄθλιον βάρος,
(1141)  Ἠλέκτρα: ἀλλʼ ἐν ξέναισι χερσὶ κηδευθεὶς τάλας
(1142)  Ἠλέκτρα: σμικρὸς προσήκεις ὄγκος ἐν σμικρῷ κύτει.
(1143)  Ἠλέκτρα: οἴμοι τάλαινα τῆς ἐμῆς πάλαι τροφῆς
(1144)  Ἠλέκτρα: ἀνωφελήτου, τὴν ἐγὼ θάμʼ ἀμφὶ σοὶ
(1145)  Ἠλέκτρα: πόνῳ γλυκεῖ παρέσχον· οὔτε γάρ ποτε
(1146)  Ἠλέκτρα: μητρὸς σύ γʼ ἦσθα μᾶλλον ἢ κἀμοῦ φίλος,
(1147)  Ἠλέκτρα: οὔθʼ οἱ κατʼ οἶκον ἦσαν, ἀλλʼ ἐγὼ τροφός,
(1148)  Ἠλέκτρα: ἐγὼ δʼ ἀδελφὴ σοὶ προσηυδώμην ἀεί.
(1149)  Ἠλέκτρα: νῦν δʼ ἐκλέλοιπε ταῦτʼ ἐν ἡμέρᾳ μιᾷ
(1150)  Ἠλέκτρα: θανόντι σὺν σοί· πάντα γὰρ συναρπάσας
(1151)  Ἠλέκτρα: θύελλʼ ὅπως βέβηκας. οἴχεται πατήρ·
(1152)  Ἠλέκτρα: τέθνηκʼ ἐγὼ σοί· φροῦδος αὐτὸς εἶ θανών·
(1153)  Ἠλέκτρα: γελῶσι δʼ ἐχθροί· μαίνεται δʼ ὑφʼ ἡδονῆς
(1154)  Ἠλέκτρα: μήτηρ ἀμήτωρ, ἧς ἐμοὶ σὺ πολλάκις
(1155)  Ἠλέκτρα: φήμας λάθρᾳ προύπεμπες ὡς φανούμενος
(1156)  Ἠλέκτρα: τιμωρὸς αὐτός. ἀλλὰ ταῦθʼ ὁ δυστυχὴς
(1157)  Ἠλέκτρα: δαίμων ὁ σός τε κἀμὸς ἐξαφείλετο,
(1158)  Ἠλέκτρα: ὅς σʼ ὧδέ μοι προύπεμψεν ἀντὶ φιλτάτης
(1159)  Ἠλέκτρα: μορφῆς σποδόν τε καὶ σκιὰν ἀνωφελῆ.
(1160)  Ἠλέκτρα: οἴμοι μοι.
(1161)  Ἠλέκτρα: ὦ δέμας οἰκτρόν. φεῦ φεῦ.
(1162)  Ἠλέκτρα: ὦ δεινοτάτας, οἴμοι μοι,
(1163)  Ἠλέκτρα: πεμφθεὶς κελεύθους, φίλταθʼ, ὥς μʼ ἀπώλεσας·
(1164)  Ἠλέκτρα: ἀπώλεσας δῆτʼ, ὦ κασίγνητον κάρα.
(1165)  Ἠλέκτρα: τοιγὰρ σὺ δέξαι μʼ ἐς τὸ σὸν τόδε στέγος,
(1166)  Ἠλέκτρα: τὴν μηδὲν εἰς τὸ μηδέν, ὡς σὺν σοὶ κάτω
(1167)  Ἠλέκτρα: ναίω τὸ λοιπόν· καὶ γὰρ ἡνίκʼ ἦσθʼ ἄνω,
(1168)  Ἠλέκτρα: ξὺν σοὶ μετεῖχον τῶν ἴσων, καὶ νῦν ποθῶ
(1169)  Ἠλέκτρα: τοῦ σοῦ θανοῦσα μὴ ἀπολείπεσθαι τάφου.
(1170)  Ἠλέκτρα: τοὺς γὰρ θανόντας οὐχ ὁρῶ λυπουμένους.
(1171)  Χορός: θνητοῦ πέφυκας πατρός, Ἠλέκτρα, φρόνει,
(1172)  Χορός: θνητὸς δʼ Ὀρέστης. ὥστε μὴ λίαν στένε.
(1173)  Χορός: πᾶσιν γὰρ ἡμῖν τοῦτʼ ὀφείλεται παθεῖν.
(1174)  Ὀρέστης: φεῦ φεῦ. τί λέξω; ποῖ λόγων ἀμηχανῶν
(1175)  Ὀρέστης: ἔλθω; κρατεῖν γὰρ οὐκέτι γλώσσης σθένω.
(1176)  Ἠλέκτρα: τί δʼ ἔσχες ἄλγος; πρὸς τί τοῦτʼ εἰπὼν κυρεῖς;
(1177)  Ὀρέστης: ἦ σὸν τὸ κλεινὸν εἶδος Ἠλέκτρας τόδε;
(1178)  Ἠλέκτρα: τόδʼ ἔστʼ ἐκεῖνο, καὶ μάλʼ ἀθλίως ἔχον.
(1179)  Ὀρέστης: οἴμοι ταλαίνης ἆρα τῆσδε συμφορᾶς.
(1180)  Ἠλέκτρα: οὐ δή ποτʼ, ὦ ξένʼ, ἀμφʼ ἐμοὶ στένεις τάδε;
(1181)  Ὀρέστης: ὦ σῶμʼ ἀτίμως κἀθέως ἐφθαρμένον.
(1182)  Ἠλέκτρα: οὔτοι ποτʼ ἄλλην ἢ ʼμὲ δυσφημεῖς, ξένε.
(1183)  Ὀρέστης: φεῦ τῆς ἀνύμφου δυσμόρου τε σῆς τροφῆς,
(1184)  Ἠλέκτρα: τί δή ποτʼ, ὦ ξένʼ, ὧδʼ ἐπισκοπῶν στένεις;
(1185)  Ὀρέστης: ὡς οὐκ ἄρʼ ᾔδη τῶν ἐμῶν οὐδὲν κακῶν.
(1186)  Ἠλέκτρα: ἐν τῷ διέγνως τοῦτο τῶν εἰρημένων;
(1187)  Ὀρέστης: ὁρῶν σε πολλοῖς ἐμπρέπουσαν ἄλγεσιν.
(1188)  Ἠλέκτρα: καὶ μὴν ὁρᾷς γε παῦρα τῶν ἐμῶν κακῶν.
(1189)  Ὀρέστης: καὶ πῶς γένοιτʼ ἂν τῶνδʼ ἔτʼ ἐχθίω βλέπειν;
(1190)  Ἠλέκτρα: ὁθούνεκʼ εἰμὶ τοῖς φονεῦσι σύντροφος
(1191)  Ὀρέστης: τοῖς τοῦ; πόθεν τοῦτʼ ἐξεσήμηνας κακόν;
(1192)  Ἠλέκτρα: τοῖς πατρός· εἶτα τοῖσδε δουλεύω βίᾳ.
(1193)  Ὀρέστης: τίς γάρ σʼ ἀνάγκῃ τῇδε προτρέπει βροτῶν;
(1194)  Ἠλέκτρα: μήτηρ καλεῖται, μητρὶ δʼ οὐδὲν ἐξισοῖ.
(1195)  Ὀρέστης: τί δρῶσα; πότερα χερσὶν ἢ λύμῃ βίου;
(1196)  Ἠλέκτρα: καὶ χερσὶ καὶ λύμαισι καὶ πᾶσιν κακοῖς.
(1197)  Ὀρέστης: οὐδʼ οὑπαρήξων οὐδʼ ὁ κωλύσων πάρα;
(1198)  Ἠλέκτρα: οὐ δῆθʼ. ὃς ἦν γάρ μοι σὺ προὔθηκας σποδόν.
(1199)  Ὀρέστης: ὦ δύσποτμʼ, ὡς ὁρῶν σʼ ἐποικτίρω πάλαι.
(1200)  Ἠλέκτρα: μόνος βροτῶν νυν ἴσθʼ ἐποικτίρας ποτέ.
(1201)  Ὀρέστης: μόνος γὰρ ἥκω τοῖς ἴσοις ἀλγῶν κακοῖς.
(1202)  Ἠλέκτρα: οὐ δή ποθʼ ἡμῖν ξυγγενὴς ἥκεις ποθέν;
(1203)  Ὀρέστης: ἐγὼ φράσαιμʼ ἄν, εἰ τὸ τῶνδʼ εὔνουν πάρα.
(1204)  Ἠλέκτρα: ἀλλʼ ἐστὶν εὔνουν, ὥστε πρὸς πιστὰς ἐρεῖς.
(1205)  Ὀρέστης: μέθες τόδʼ ἄγγος νῦν, ὅπως τὸ πᾶν μάθῃς.
(1206)  Ἠλέκτρα: μὴ δῆτα πρὸς θεῶν τοῦτό μʼ ἐργάσῃ, ξένε.
(1207)  Ὀρέστης: πείθου λέγοντι κοὐχ ἁμαρτήσει ποτέ.
(1208)  Ἠλέκτρα: μή, πρὸς γενείου, μὴ ʼξέλῃ τὰ φίλτατα.
(1209)  Ὀρέστης: οὔ φημʼ ἐάσειν.
(1209a)  Ἠλέκτρα: ὦ τάλαινʼ ἐγὼ σέθεν,
(1210)  Ἠλέκτρα: Ὀρέστα, τῆς σῆς εἰ στερήσομαι ταφῆς.
(1211)  Ὀρέστης: εὔφημα φώνει· πρὸς δίκης γὰρ οὐ στένεις.
(1212)  Ἠλέκτρα: πῶς τὸν θανόντʼ ἀδελφὸν οὐ δίκῃ στένω;
(1213)  Ὀρέστης: οὔ σοι προσήκει τήνδε προσφωνεῖν φάτιν.
(1214)  Ἠλέκτρα: οὕτως ἄτιμός εἰμι τοῦ τεθνηκότος;
(1215)  Ὀρέστης: ἄτιμος οὐδενὸς σύ· τοῦτο δʼ οὐχὶ σόν.
(1216)  Ἠλέκτρα: εἴπερ γʼ Ὀρέστου σῶμα βαστάζω τόδε;
(1217)  Ὀρέστης: ἀλλʼ οὐκ Ὀρέστου, πλὴν λόγῳ γʼ ἠσκημένον.
(1218)  Ἠλέκτρα: ποῦ δʼ ἔστʼ ἐκείνου τοῦ ταλαιπώρου τάφος;
(1219)  Ὀρέστης: οὐκ ἔστι· τοῦ γὰρ ζῶντος οὐκ ἔστιν τάφος.
(1220)  Ἠλέκτρα: πῶς εἶπας, ὦ παῖ;
(1220a)  Ὀρέστης: ψεῦδος οὐδὲν ὧν λέγω.
(1221)  Ἠλέκτρα: ἦ ζῇ γὰρ ἁνήρ;
(1221a)  Ὀρέστης: εἴπερ ἔμψυχός γʼ ἐγώ.
(1222)  Ἠλέκτρα: ἦ γὰρ σὺ κεῖνος;
(1222a)  Ὀρέστης: τήνδε προσβλέψασά μου
(1223)  Ὀρέστης: σφραγῖδα πατρὸς ἔκμαθʼ εἰ σαφῆ λέγω.
(1224)  Ἠλέκτρα: ὦ φίλτατον φῶς.
(1224a)  Ὀρέστης: φίλτατον, συμμαρτυρῶ.
(1225)  Ἠλέκτρα: ὦ φθέγμʼ, ἀφίκου;
(1225a)  Ὀρέστης: μηκέτʼ ἄλλοθεν πύθῃ,
(1226)  Ἠλέκτρα: ἔχω σε χερσίν;
(1226a)  Ὀρέστης: ὡς τὰ λοίπʼ ἔχοις ἀεί.
(1227)  Ἠλέκτρα: ὦ φίλταται γυναῖκες, ὦ πολίτιδες,
(1228)  Ἠλέκτρα: ὁρᾶτʼ Ὀρέστην τόνδε, μηχαναῖσι μὲν
(1229)  Ἠλέκτρα: θανόντα, νῦν δὲ μηχαναῖς σεσωσμένον.
(1230)  Χορός: ὁρῶμεν, ὦ παῖ, κἀπὶ συμφοραῖσί μοι
(1231)  Χορός: γεγηθὸς ἕρπει δάκρυον ὀμμάτων ἄπο.
(1232y) === Chor ===
(1232x) == Strophe 1 ==
(1232)  Ἠλέκτρα: ἰὼ γοναί,
(1233)  Ἠλέκτρα: γοναὶ σωμάτων ἐμοὶ φιλτάτων,
(1234)  Ἠλέκτρα: ἐμόλετʼ ἀρτίως,
(1235)  Ἠλέκτρα: ἐφηύρετʼ, ἤλθετʼ, εἴδεθʼ οὓς ἐχρῄζετε.
(1236)  Ὀρέστης: πάρεσμεν· ἀλλὰ σῖγʼ ἔχουσα πρόσμενε.
(1237)  Ἠλέκτρα: τί δʼ ἔστιν;
(1238)  Ὀρέστης: σιγᾶν ἄμεινον, μή τις ἔνδοθεν κλύῃ.
(1239)  Ἠλέκτρα: ἀλλʼ οὐ μὰ τὴν ἄδμητον αἰὲν Ἄρτεμιν,
(1240)  Ἠλέκτρα: τόδε μὲν οὔ ποτʼ ἀξιώσω τρέσαι,
(1241)  Ἠλέκτρα: περισσὸν ἄχθος ἔνδον
(1242)  Ἠλέκτρα: γυναικῶν ὂν αἰεί.
(1243)  Ὀρέστης: ὅρα γε μὲν δὴ κἀν γυναιξὶν ὡς Ἄρης
(1244)  Ὀρέστης: ἔνεστιν· εὖ δʼ ἔξοισθα πειραθεῖσά που.
(1245)  Ἠλέκτρα: ὀτοτοτοτοῖ τοτοῖ,
(1246)  Ἠλέκτρα: ἀνέφελον ἐνέβαλες οὔ ποτε καταλύσιμον,
(1247)  Ἠλέκτρα: οὐδέ ποτε λησόμενον ἁμέτερον
(1250)  Ἠλέκτρα: οἷον ἔφυ κακόν.
(1251)  Ὀρέστης: ἔξοιδα, παῖ, ταῦτʼ· ἀλλʼ ὅταν παρουσία
(1252)  Ὀρέστης: φράζῃ, τότʼ ἔργων τῶνδε μεμνῆσθαι χρεών.
(1253x) == Antistrophe 1 ==
(1253)  Ἠλέκτρα: ὁ πᾶς ἐμοί,
(1254)  Ἠλέκτρα: ὁ πᾶς ἂν πρέποι παρὼν ἐννέπειν
(1255)  Ἠλέκτρα: τάδε δίκᾳ χρόνος·
(1256)  Ἠλέκτρα: μόλις γὰρ ἔσχον νῦν ἐλεύθερον στόμα.
(1257)  Ὀρέστης: ξύμφημι κἀγώ· τοιγαροῦν σῴζου τόδε.
(1258)  Ἠλέκτρα: τί δρῶσα;
(1259)  Ὀρέστης: οὗ μή ʼστι καιρὸς μὴ μακρὰν βούλου λέγειν.
(1260)  Ἠλέκτρα: τίς οὖν ἂν ἀξίαν γε σοῦ πεφηνότος
(1261)  Ἠλέκτρα: μεταβάλοιτʼ ἂν ὧδε σιγὰν λόγων;
(1262)  Ἠλέκτρα: ἐπεί σε νῦν ἀφράστως
(1263)  Ἠλέκτρα: ἀέλπτως τʼ ἐσεῖδον.
(1264)  Ὀρέστης: τότʼ εἶδες, εὖτε θεοί μʼ ἐπώτρυναν μολεῖν
(1265)  Ὀρέστης: [[Zeile Lost]]
(1266)  Ἠλέκτρα: ἔφρασας ὑπερτέραν
(1267)  Ἠλέκτρα: τᾶς πάρος ἔτι χάριτος, εἴ σε θεὸς ἐπόρισεν
(1268)  Ἠλέκτρα: ἁμέτερα πρὸς μέλαθρα· δαιμόνιον
(1270)  Ἠλέκτρα: αὐτὸ τίθημʼ ἐγώ.
(1271)  Ὀρέστης: τὰ μέν σʼ ὀκνῶ χαίρουσαν εἰργαθεῖν, τὰ δὲ
(1272)  Ὀρέστης: δέδοικα λίαν ἡδονῇ νικωμένην.
(1273x) == Epode ==
(1273)  Ἠλέκτρα: ἰὼ χρόνῳ μακρῷ φιλτάταν ὁδὸν
(1274)  Ἠλέκτρα: ἐπαξιώσας ὧδέ μοι φανῆναι,
(1275)  Ἠλέκτρα: μή τί με, πολύπονον ὧδʼ ἰδὼν
(1276)  Ὀρέστης: τί μὴ ποήσω;
(1277)  Ἠλέκτρα: μή μʼ ἀποστερήσῃς
(1278)  Ἠλέκτρα: τῶν σῶν προσώπων ἁδονὰν μεθέσθαι.
(1279)  Ὀρέστης: ἦ κάρτα κἂν ἄλλοισι θυμοίμην ἰδών.
(1280)  Ἠλέκτρα: ξυναινεῖς;
(1281)  Ὀρέστης: τί μὴν οὔ;
(1282)  Ἠλέκτρα: ὦ φίλαι, ἔκλυον ἃν ἐγὼ οὐδʼ ἂν ἤλπισʼ αὐδάν,
(1283)  Ἠλέκτρα: οὐδʼ ἂν ἔσχον ὁρμὰν
(1284)  Ἠλέκτρα: ἄναυδον οὐδὲ σὺν βοᾷ κλύουσα,
(1285)  Ἠλέκτρα: τάλαινα. νῦν δʼ ἔχω σε· προυφάνης δὲ
(1286)  Ἠλέκτρα: φιλτάταν ἔχων πρόσοψιν,
(1287)  Ἠλέκτρα: ἇς ἐγὼ οὐδʼ ἂν ἐν κακοῖς λαθοίμαν.
(1288x) === Episode ===
(1288)  Ὀρέστης: τὰ μὲν περισσεύοντα τῶν λόγων ἄφες,
(1289)  Ὀρέστης: καὶ μήτε μήτηρ ὡς κακὴ δίδασκέ με,
(1290)  Ὀρέστης: μήθʼ ὡς πατρῴαν κτῆσιν Αἴγισθος δόμων
(1291)  Ὀρέστης: ἀντλεῖ, τὰ δʼ ἐκχεῖ, τὰ δὲ διασπείρει μάτην·
(1292)  Ὀρέστης: χρόνου γὰρ ἄν σοι καιρὸν ἐξείργοι λόγος.
(1293)  Ὀρέστης: ἃ δʼ ἁρμόσει μοι τῷ παρόντι νῦν χρόνῳ
(1294)  Ὀρέστης: σήμαινʼ, ὅπου φανέντες ἢ κεκρυμμένοι
(1295)  Ὀρέστης: γελῶντας ἐχθροὺς παύσομεν τῇ νῦν ὁδῷ.
(1296)  Ὀρέστης: οὕτω δʼ ὅπως μήτηρ σε μὴ ʼπιγνώσεται
(1297)  Ὀρέστης: φαιδρῷ προσώπῳ νῷν ἐπελθόντοιν δόμους·
(1298)  Ὀρέστης: ἀλλʼ ὡς ἐπʼ ἄτῃ τῇ μάτην λελεγμένῃ
(1299)  Ὀρέστης: στέναζʼ· ὅταν γὰρ εὐτυχήσωμεν, τότε
(1300)  Ὀρέστης: χαίρειν παρέσται καὶ γελᾶν ἐλευθέρως.
(1301)  Ἠλέκτρα: ἀλλʼ ὦ κασίγνηθʼ, ὧδʼ ὅπως καὶ σοὶ φίλον
(1302)  Ἠλέκτρα: καὶ τοὐμὸν ἔσται τῇδʼ· ἐπεὶ τὰς ἡδονὰς
(1303)  Ἠλέκτρα: πρὸς σοῦ λαβοῦσα κοὐκ ἐμὰς ἐκτησάμην,
(1304)  Ἠλέκτρα: κοὐδʼ ἄν σε λυπήσασα δεξαίμην βραχὺ
(1305)  Ἠλέκτρα: αὐτὴ μέγʼ εὑρεῖν κέρδος· οὐ γὰρ ἂν καλῶς
(1306)  Ἠλέκτρα: ὑπηρετοίην τῷ παρόντι δαίμονι.
(1307)  Ἠλέκτρα: ἀλλʼ οἶσθα μὲν τἀνθένδε, πῶς γὰρ οὔ; κλύων
(1308)  Ἠλέκτρα: ὁθούνεκʼ Αἴγισθος μὲν οὐ κατὰ στέγας,
(1309)  Ἠλέκτρα: μήτηρ δʼ ἐν οἴκοις· ἣν σὺ μὴ δείσῃς ποθʼ ὡς
(1310)  Ἠλέκτρα: γέλωτι τοὐμὸν φαιδρὸν ὄψεται κάρα.
(1311)  Ἠλέκτρα: μῖσός τε γὰρ παλαιὸν ἐντέτηκέ μοι,
(1312)  Ἠλέκτρα: κἀπεί σʼ ἐσεῖδον, οὔ ποτʼ ἐκλήξω χαρᾷ
(1313)  Ἠλέκτρα: δακρυρροοῦσα· πῶς γὰρ ἂν λήξαιμʼ ἐγώ,
(1314)  Ἠλέκτρα: ἥτις μιᾷ σε τῇδʼ ὁδῷ θανόντα τε
(1315)  Ἠλέκτρα: καὶ ζῶντʼ ἐσεῖδον; εἴργασαι δέ μʼ ἄσκοπα·
(1316)  Ἠλέκτρα: ὥστʼ εἰ πατήρ μοι ζῶν ἵκοιτο, μηκέτʼ ἂν
(1317)  Ἠλέκτρα: τέρας νομίζειν αὐτό, πιστεύειν δʼ ὁρᾶν.
(1318)  Ἠλέκτρα: ὅτʼ οὖν τοιαύτην ἡμὶν ἐξήκεις ὁδόν,
(1319)  Ἠλέκτρα: ἄρχʼ αὐτὸς ὥς σοι θυμός· ὡς ἐγὼ μόνη
(1320)  Ἠλέκτρα: οὐκ ἂν δυοῖν ἥμαρτον· ἢ γὰρ ἂν καλῶς
(1321)  Ἠλέκτρα: ἔσωσʼ ἐμαυτὴν ἢ καλῶς ἀπωλόμην.
(1322)  Ὀρέστης: σιγᾶν ἐπῄνεσʼ ὡς ἐπʼ ἐξόδῳ κλύω τῶν ἔνδοθεν χωροῦντος.
(1323)  Ἠλέκτρα: εἴσιτʼ, ὦ ξένοι,
(1324)  Ἠλέκτρα: ἄλλως τε καὶ φέροντες οἷʼ ἂν οὔτε τις
(1325)  Ἠλέκτρα: δόμων ἀπώσαιτʼ οὔτʼ ἂν ἡσθείη λαβών.
(1326)  Παιδαγωγός: ὦ πλεῖστα μῶροι καὶ φρενῶν τητώμενοι,
(1327)  Παιδαγωγός: πότερα παρʼ οὐδὲν τοῦ βίου κήδεσθʼ ἔτι
(1328)  Παιδαγωγός: ἢ νοῦς ἔνεστιν οὔτις ὑμὶν ἐγγενής,
(1329)  Παιδαγωγός: ὅτʼ οὐ παρʼ αὐτοῖς, ἀλλʼ ἐν αὐτοῖσιν κακοῖς
(1330)  Παιδαγωγός: τοῖσιν μεγίστοις ὄντες οὐ γιγνώσκετε;
(1331)  Παιδαγωγός: ἀλλʼ εἰ σταθμοῖσι τοῖσδε μὴ ʼκύρουν ἐγὼ
(1332)  Παιδαγωγός: πάλαι φυλάσσων, ἦν ἂν ὑμὶν ἐν δόμοις
(1333)  Παιδαγωγός: τὰ δρώμενʼ ὑμῶν πρόσθεν ἢ τὰ σώματα·
(1334)  Παιδαγωγός: νῦν δʼ εὐλάβειαν τῶνδε προυθέμην ἐγώ.
(1335)  Παιδαγωγός: καὶ νῦν ἀπαλλαχθέντε τῶν μακρῶν λόγων
(1336)  Παιδαγωγός: καὶ τῆς ἀπλήστου τῆσδε σὺν χαρᾷ βοῆς
(1337)  Παιδαγωγός: εἴσω παρέλθεθʼ, ὡς τὸ μὲν μέλλειν κακὸν
(1338)  Παιδαγωγός: ἐν τοῖς τοιούτοις ἔστʼ, ἀπηλλάχθαι δʼ ἀκμή.
(1339)  Ὀρέστης: πῶς οὖν ἔχει τἀντεῦθεν εἰσιόντι μοι;
(1340)  Παιδαγωγός: καλῶς· ὑπάρχει γάρ σε μὴ γνῶναί τινα.
(1341)  Ὀρέστης: ἤγγειλας, ὡς ἔοικεν, ὡς τεθνηκότα.
(1342)  Παιδαγωγός: εἷς τῶν ἐν Ἅιδου μάνθανʼ ἐνθάδʼ ὢν ἀνήρ.
(1343)  Ὀρέστης: χαίρουσιν οὖν τούτοισιν; ἢ τίνες λόγοι;
(1344)  Παιδαγωγός: τελουμένων εἴποιμʼ ἄν· ὡς δὲ νῦν ἔχει,
(1345)  Παιδαγωγός: καλῶς τὰ κείνων πάντα, καὶ τὰ μὴ καλῶς.
(1346)  Ἠλέκτρα: τίς οὗτός ἐστʼ, ἀδελφέ; πρὸς θεῶν φράσον.
(1347)  Ὀρέστης: οὐχὶ ξυνίης;
(1347a)  Ἠλέκτρα: οὐδέ γʼ ἐς θυμὸν φέρω.
(1348)  Ὀρέστης: οὐκ οἶσθʼ ὅτῳ μʼ ἔδωκας εἰς χέρας ποτέ;
(1349)  Ἠλέκτρα: ποίῳ; τί φωνεῖς;
(1349a)  Ὀρέστης: οὗ τὸ Φωκέων πέδον
(1350)  Ὀρέστης: ὑπεξεπέμφθην σῇ προμηθίᾳ χεροῖν.
(1351)  Ἠλέκτρα: ἦ κεῖνος οὗτος, ὅν ποτʼ ἐκ πολλῶν ἐγὼ
(1352)  Ἠλέκτρα: μόνον προσηῦρον πιστὸν ἐν πατρὸς φόνῳ;
(1353)  Ὀρέστης: ὅδʼ ἐστί· μή μʼ ἔλεγχε πλείοσιν λόγοις.
(1354)  Ἠλέκτρα: ὦ φίλτατον φῶς, ὦ μόνος σωτὴρ δόμων
(1355)  Ἠλέκτρα: Ἀγαμέμνονος, πῶς ἦλθες; ἦ σὺ κεῖνος εἶ,
(1356)  Ἠλέκτρα: ὃς τόνδε κἄμʼ ἔσωσας ἐκ πολλῶν πόνων;
(1357)  Ἠλέκτρα: ὦ φίλταται μὲν χεῖρες, ἥδιστον δʼ ἔχων
(1358)  Ἠλέκτρα: ποδῶν ὑπηρέτημα, πῶς οὕτω πάλαι
(1359)  Ἠλέκτρα: ξυνών μʼ ἔληθες οὐδʼ ἔφαινες, ἀλλά με
(1360)  Ἠλέκτρα: λόγοις ἀπώλλυς, ἔργʼ ἔχων ἥδιστʼ ἐμοί;
(1361)  Ἠλέκτρα: χαῖρʼ, ὦ πάτερ· πατέρα γὰρ εἰσορᾶν δοκῶ·
(1362)  Ἠλέκτρα: χαῖρʼ· ἴσθι δʼ ὡς μάλιστά σʼ ἀνθρώπων ἐγὼ
(1363)  Ἠλέκτρα: ἤχθηρα κἀφίλησʼ ἐν ἡμέρᾳ μιᾷ.
(1364)  Παιδαγωγός: ἀρκεῖν δοκεῖ μοι· τοὺς γὰρ ἐν μέσῳ λόγους
(1365)  Παιδαγωγός: πολλαὶ κυκλοῦνται νύκτες ἡμέραι τʼ ἴσαι,
(1366)  Παιδαγωγός: αἳ ταῦτά σοι δείξουσιν, Ἠλέκτρα, σαφῆ.
(1367)  Παιδαγωγός: σφῷν δʼ ἐννέπω γε τοῖν παρεστώτοιν ὅτι
(1368)  Παιδαγωγός: νῦν καιρὸς ἔρδειν· νῦν Κλυταιμνήστρα μόνη,
(1369)  Παιδαγωγός: νῦν οὔτις ἀνδρῶν ἔνδον· εἰ δʼ ἐφέξετον,
(1370)  Παιδαγωγός: φροντίζεθʼ ὡς τούτοις τε καὶ σοφωτέροις
(1371)  Παιδαγωγός: ἄλλοισι τούτων πλείοσιν μαχούμενοι.
(1372)  Ὀρέστης: οὐκ ἂν μακρῶν ἔθʼ ἡμὶν οὐδὲν ἂν λόγων,
(1373)  Ὀρέστης: Πυλάδη, τόδʼ εἴη τοὔργον, ἀλλʼ ὅσον τάχος
(1374)  Ὀρέστης: χωρεῖν ἔσω, πατρῷα προσκύσανθʼ ἕδη
(1375)  Ὀρέστης: θεῶν, ὅσοιπερ πρόπυλα ναίουσιν τάδε.
(1376)  Ἠλέκτρα: ἄναξ Ἄπολλον, ἵλεως αὐτοῖν κλύε
(1377)  Ἠλέκτρα: ἐμοῦ τε πρὸς τούτοισιν, ἥ σε πολλὰ δὴ
(1378)  Ἠλέκτρα: ἀφʼ ὧν ἔχοιμι λιπαρεῖ προύστην χερί.
(1379)  Ἠλέκτρα: νῦν δʼ, ὦ Λύκειʼ Ἄπολλον, ἐξ οἵων ἔχω
(1380)  Ἠλέκτρα: αἰτῶ, προπίτνω, λίσσομαι, γενοῦ πρόφρων
(1381)  Ἠλέκτρα: ἡμῖν ἀρωγὸς τῶνδε τῶν βουλευμάτων,
(1382)  Ἠλέκτρα: καὶ δεῖξον ἀνθρώποισι τἀπιτίμια
(1383)  Ἠλέκτρα: τῆς δυσσεβείας οἷα δωροῦνται θεοί.
(1384y) === Chor ===
(1384x) == Strophe 1 ==
(1384)  Χορός: ἴδεθʼ ὅποι προνέμεται
(1385)  Χορός: τὸ δυσέριστον αἷμα φυσῶν Ἄρης.
(1386)  Χορός: βεβᾶσιν ἄρτι δωμάτων ὑπόστεγοι
(1387)  Χορός: μετάδρομοι κακῶν πανουργημάτων ἄφυκτοι κύνες,
(1388)  Χορός: ὥστʼ οὐ μακρὰν ἔτʼ ἀμμενεῖ
(1390)  Χορός: τοὐμὸν φρενῶν ὄνειρον αἰωρούμενον.
(1391x) == Antistrophe 1 ==
(1391)  Χορός: παράγεται γὰρ ἐνέρων
(1392)  Χορός: δολιόπους ἀρωγὸς εἴσω στέγας,
(1393)  Χορός: ἀρχαιόπλουτα πατρὸς εἰς ἑδώλια,
(1394)  Χορός: νεακόνητον αἷμα χειροῖν ἔχων· ὁ Μαίας δὲ παῖς
(1395)  Χορός: Ἑρμῆς σφʼ ἄγει δόλον σκότῳ
(1396)  Χορός: κρύψας πρὸς αὐτὸ τέρμα κοὐκέτʼ ἀμμένει.
(1397x) == Strophe 2 ==
(1397)  Ἠλέκτρα: ὦ φίλταται γυναῖκες, ἅνδρες αὐτίκα
(1398)  Ἠλέκτρα: τελοῦσι τοὔργον· ἀλλὰ σῖγα πρόσμενε.
(1399)  Χορός: πῶς δή; τί νῦν πράσσουσιν;
(1400)  Ἠλέκτρα: ἡ μὲν ἐς τάφον
(1401)  Ἠλέκτρα: λέβητα κοσμεῖ, τὼ δʼ ἐφέστατον πέλας.
(1402)  Χορός: σὺ δʼ ἐκτὸς ᾖξας πρὸς τί;
(1402a)  Ἠλέκτρα: φρουρήσουσʼ ὅπως
(1403)  Ἠλέκτρα: Αἴγισθος ἡμᾶς μὴ λάθῃ μολὼν ἔσω.
(1404)  Κλυταιμνήστρα: αἰαῖ. ἰὼ στέγαι
(1405)  Κλυταιμνήστρα: φίλων ἔρημοι, τῶν δʼ ἀπολλύντων πλέαι.
(1406)  Ἠλέκτρα: βοᾷ τις ἔνδον· οὐκ ἀκούετʼ, ὦ φίλαι;
(1407)  Χορός: ἤκουσʼ ἀνήκουστα δύστανος, ὥστε φρῖξαι.
(1408)  Κλυταιμνήστρα: οἴμοι τάλαινʼ· Αἴγισθε, ποῦ ποτʼ ὢν κυρεῖς;
(1409)  Ἠλέκτρα: ἰδοὺ μάλʼ αὖ θροεῖ τις.
(1410)  Κλυταιμνήστρα: ὦ τέκνον τέκνον, οἴκτιρε τὴν τεκοῦσαν.
(1411)  Ἠλέκτρα: ἀλλʼ οὐκ ἐκ σέθεν
(1412)  Ἠλέκτρα: ᾠκτίρεθʼ οὗτος οὐδʼ ὁ γεννήσας πατήρ.
(1413)  Χορός: ὦ πόλις, ὦ γενεὰ τάλαινα, νῦν σοι
(1414)  Χορός: μοῖρα καθαμερία φθίνει φθίνει.
(1415)  Κλυταιμνήστρα: ὤμοι πέπληγμαι.
(1416)  Ἠλέκτρα: παῖσον, εἰ σθένεις, διπλῆν.
(1417)  Κλυταιμνήστρα: ὤμοι μάλʼ αὖθις.
(1418)  Ἠλέκτρα: εἰ γὰρ Αἰγίσθῳ θʼ ὁμοῦ.
(1419)  Χορός: τελοῦσʼ ἀραί· ζῶσιν οἱ γᾶς ὑπαὶ κείμενοι.
(1420)  Χορός: παλίρρυτον γὰρ αἷμʼ ὑπεξαιροῦσι τῶν
(1421)  Χορός: κτανόντων οἱ πάλαι θανόντες.
(1422x) == Antistrophe 2 ==
(1422)  Χορός: καὶ μὴν πάρεισιν οἵδε· φοινία δὲ χεὶρ
(1423)  Χορός: στάζει θυηλῆς Ἄρεος, οὐδʼ ἔχω ψέγειν.
(1424)  Ἠλέκτρα: Ὀρέστα, πῶς κυρεῖτε;
(1424a)  Ὀρέστης: τἀν δόμοισι μὲν
(1425)  Ὀρέστης: καλῶς, Ἀπόλλων εἰ καλῶς ἐθέσπισεν.
(1426)  Ἠλέκτρα: τέθνηκεν ἡ τάλαινα;
(1427)  Ὀρέστης: μηκέτʼ ἐκφοβοῦ
(1428)  Ὀρέστης: μητρῷον ὥς σε λῆμʼ ἀτιμάσει ποτέ.
(1429)  Χορός: παύσασθε· λεύσσω γὰρ Αἴγισθον ἐκ προδήλου.
(1430)  Ἠλέκτρα: ὦ παῖδες, οὐκ ἄψορρον;
(1431)  Ὀρέστης: εἰσορᾶτε ποῦ τὸν ἄνδρʼ;
(1432)  Ἠλέκτρα: ἐφʼ ἡμῖν οὗτος ἐκ προαστίου
(1433)  Ἠλέκτρα: χωρεῖ γεγηθὼς
(1434)  Χορός: βᾶτε κατʼ ἀντιθύρων ὅσον τάχιστα,
(1435)  Χορός: νῦν, τὰ πρὶν εὖ θέμενοι, τάδʼ ὡς πάλιν.
(1436)  Ὀρέστης: θάρσει· τελοῦμεν.
(1437)  Ἠλέκτρα: ᾗ νοεῖς ἔπειγέ νυν.
(1438)  Ὀρέστης: καὶ δὴ βέβηκα.
(1438a)  Ἠλέκτρα: τἀνθάδʼ ἂν μέλοιτʼ ἐμοί.
(1439)  Χορός: διʼ ὠτὸς ἂν παῦρά γʼ ὡς ἠπίως ἐννέπειν
(1440)  Χορός: πρὸς ἄνδρα τόνδε συμφέροι, λαθραῖον ὡς
(1441)  Χορός: ὀρούσῃ πρὸς δίκας ἀγῶνα.
(1442x) === Episode ===
(1442)  Αἴγισθος: τίς οἶδεν ὑμῶν ποῦ ποθʼ οἱ Φωκῆς ξένοι,
(1443)  Αἴγισθος: οὕς φασʼ Ὀρέστην ἡμὶν ἀγγεῖλαι βίον
(1444)  Αἴγισθος: λελοιπόθʼ ἱππικοῖσιν ἐν ναυαγίοις;
(1445)  Αἴγισθος: σέ τοι, σὲ κρίνω, ναὶ σέ, τὴν ἐν τῷ πάρος
(1446)  Αἴγισθος: χρόνῳ θρασεῖαν· ὡς μάλιστα σοὶ μέλειν
(1447)  Αἴγισθος: οἶμαι, μάλιστα δʼ ἂν κατειδυῖαν φράσαι.
(1448)  Ἠλέκτρα: ἔξοιδα· πῶς γὰρ οὐχί; συμφορᾶς γὰρ ἂν
(1449)  Ἠλέκτρα: ἔξωθεν εἴην τῶν ἐμῶν τῆς φιλτάτης.
(1450)  Αἴγισθος: ποῦ δῆτʼ ἂν εἶεν οἱ ξένοι; δίδασκέ με.
(1451)  Ἠλέκτρα: ἔνδον· φίλης γὰρ προξένου κατήνυσαν.
(1452)  Αἴγισθος: ἦ καὶ θανόντʼ ἤγγειλαν ὡς ἐτητύμως;
(1453)  Ἠλέκτρα: οὔκ, ἀλλὰ κἀπέδειξαν, οὐ λόγῳ μόνον.
(1454)  Αἴγισθος: πάρεστʼ ἄρʼ ἡμῖν ὥστε κἀμφανῆ μαθεῖν;
(1455)  Ἠλέκτρα: πάρεστι δῆτα, καὶ μάλʼ ἄζηλος θέα.
(1456)  Αἴγισθος: ἦ πολλὰ χαίρειν μʼ εἶπας οὐκ εἰωθότως.
(1457)  Ἠλέκτρα: χαίροις ἄν, εἴ σοι χαρτὰ τυγχάνοι τάδε.
(1458)  Αἴγισθος: σιγᾶν ἄνωγα κἀναδεικνύναι πύλας
(1459)  Αἴγισθος: πᾶσιν Μυκηναίοισιν Ἀργείοις θʼ ὁρᾶν,
(1460)  Αἴγισθος: ὡς εἴ τις αὐτῶν ἐλπίσιν κεναῖς πάρος
(1461)  Αἴγισθος: ἐξῄρετʼ ἀνδρὸς τοῦδε, νῦν ὁρῶν νεκρὸν
(1462)  Αἴγισθος: στόμια δέχηται τἀμὰ μηδὲ πρὸς βίαν
(1463)  Αἴγισθος: ἐμοῦ κολαστοῦ προστυχὼν φύσῃ φρένας.
(1464)  Ἠλέκτρα: καὶ δὴ τελεῖται τἀπʼ ἐμοῦ· τῷ γὰρ χρόνῳ
(1465)  Ἠλέκτρα: νοῦν ἔσχον, ὥστε συμφέρειν τοῖς κρείσσοσιν.
(1466)  Αἴγισθος: ὦ Ζεῦ, δέδορκα φάσμʼ ἄνευ φθόνου μὲν οὐ
(1467)  Αἴγισθος: πεπτωκός· εἰ δʼ ἔπεστι νέμεσις, οὐ λέγω.
(1468)  Αἴγισθος: χαλᾶτε πᾶν κάλυμμʼ ἀπʼ ὀφθαλμῶν, ὅπως
(1469)  Αἴγισθος: τὸ συγγενές τοι κἀπʼ ἐμοῦ θρήνων τύχῃ.
(1470)  Ὀρέστης: αὐτὸς σὺ βάσταζʼ· οὐκ ἐμὸν τόδʼ, ἀλλὰ σόν,
(1471)  Ὀρέστης: τὸ ταῦθʼ ὁρᾶν τε καὶ προσηγορεῖν φίλως.
(1472)  Αἴγισθος: ἀλλʼ εὖ παραινεῖς κἀπιπείσομαι· σὺ δέ,
(1473)  Αἴγισθος: εἴ που κατʼ οἶκόν μοι Κλυταιμνήστρα, κάλει.
(1474)  Ὀρέστης: αὕτη πέλας σοῦ· μηκέτʼ ἄλλοσε σκόπει.
(1475)  Αἴγισθος: οἴμοι, τί λεύσσω;
(1476)  Ὀρέστης: τίνα φοβεῖ; τίνʼ ἀγνοεῖς;
(1477)  Αἴγισθος: τίνων ποτʼ ἀνδρῶν ἐν μέσοις ἀρκυστάτοις πέπτωχʼ ὁ τλήμων;
(1478)  Ὀρέστης: οὐ γὰρ αἰσθάνει πάλαι
(1479)  Ὀρέστης: ζῶντας θανοῦσιν οὕνεκʼ ἀνταυδᾷς ἴσα;
(1480)  Αἴγισθος: οἴμοι, ξυνῆκα τοὔπος· οὐ γὰρ ἔσθʼ ὅπως
(1481)  Αἴγισθος: ὅδʼ οὐκ Ὀρέστης ἔσθʼ ὁ προσφωνῶν ἐμέ.
(1482)  Ὀρέστης: καὶ μάντις ὢν ἄριστος ἐσφάλλου πάλαι.
(1483)  Αἴγισθος: ὄλωλα δὴ δείλαιος. ἀλλά μοι πάρες
(1484)  Αἴγισθος: κἂν σμικρὸν εἰπεῖν.
(1484a)  Ἠλέκτρα: μὴ πέρα λέγειν ἔα
(1485)  Ἠλέκτρα: πρὸς θεῶν, ἀδελφέ, μηδὲ μηκύνειν λόγους.
(1486)  Ἠλέκτρα: τί γὰρ βροτῶν ἂν σὺν κακοῖς μεμιγμένων
(1487)  Ἠλέκτρα: θνῄσκειν ὁ μέλλων οὐ χρόνου κέρδος φέροι;
(1488)  Ἠλέκτρα: ἀλλʼ ὡς τάχιστα κτεῖνε καὶ κτανὼν πρόθες
(1489)  Ἠλέκτρα: ταφεῦσιν, ὧν τόνδʼ εἰκός ἐστι τυγχάνειν,
(1490)  Ἠλέκτρα: ἄποπτον ἡμῶν· ὡς ἐμοὶ τόδʼ ἂν κακῶν
(1490a)  Ἠλέκτρα: μόνον γένοιτο τῶν πάλαι λυτήριον.
(1491)  Ὀρέστης: χωροῖς ἂν εἴσω σὺν τάχει· λόγων γὰρ οὐ
(1492)  Ὀρέστης: νῦν ἐστιν ἁγών, ἀλλὰ σῆς ψυχῆς πέρι.
(1493)  Αἴγισθος: τί δʼ ἐς δόμους ἄγεις με; πῶς, τόδʼ εἰ καλὸν
(1494)  Αἴγισθος: τοὔργον, σκότου δεῖ κοὐ πρόχειρος εἶ κτανεῖν;
(1495)  Ὀρέστης: μὴ τάσσε· χώρει δʼ ἔνθαπερ κατέκτανες
(1496)  Ὀρέστης: πατέρα τὸν ἀμόν, ὡς ἂν ἐν ταὐτῷ θάνῃς.
(1497)  Αἴγισθος: ἦ πᾶσʼ ἀνάγκη τήνδε τὴν στέγην ἰδεῖν
(1498)  Αἴγισθος: τά τʼ ὄντα καὶ μέλλοντα Πελοπιδῶν κακά;
(1499)  Ὀρέστης: τὰ γοῦν σʼ· ἐγώ σοι μάντις εἰμὶ τῶνδʼ ἄκρος.
(1500)  Αἴγισθος: ἀλλʼ οὐ πατρῴαν τὴν τέχνην ἐκόμπασας.
(1501)  Ὀρέστης: πόλλʼ ἀντιφωνεῖς, ἡ δʼ ὁδὸς βραδύνεται.
(1502)  Ὀρέστης: ἀλλʼ ἕρφʼ.
(1502a)  Αἴγισθος: ὑφηγοῦ.
(1502b)  Ὀρέστης: σοὶ βαδιστέον πάρος.
(1503)  Αἴγισθος: ἦ μὴ φύγω σε;
(1503a)  Ὀρέστης: μὴ μὲν οὖν καθʼ ἡδονὴν
(1504)  Ὀρέστης: θάνῃς· φυλάξαι δεῖ με τοῦτό σοι πικρόν.
(1505)  Ὀρέστης: χρῆν δʼ εὐθὺς εἶναι τήνδε τοῖς πᾶσιν δίκην,
(1506)  Ὀρέστης: ὅστις πέρα πράσσειν τι τῶν νόμων θέλει,
(1507)  Ὀρέστης: κτείνειν· τὸ γὰρ πανοῦργον οὐκ ἂν ἦν πολύ.
(1508x) == Anapäste ==
(1508)  Χορός: ὦ σπέρμʼ Ἀτρέως, ὡς πολλὰ παθὸν
(1509)  Χορός: διʼ ἐλευθερίας μόλις ἐξῆλθες
(1510)  Χορός: τῇ νῦν ὁρμῇ τελεωθέν.
