(1x) === Episode ===
(1)  Οἰδίπους: ὦ τέκνα, Κάδμου τοῦ πάλαι νέα τροφή,
(2)  Οἰδίπους: τίνας ποθʼ ἕδρας τάσδε μοι θοάζετε
(3)  Οἰδίπους: ἱκτηρίοις κλάδοισιν ἐξεστεμμένοι;
(4)  Οἰδίπους: πόλις δʼ ὁμοῦ μὲν θυμιαμάτων γέμει,
(5)  Οἰδίπους: ὁμοῦ δὲ παιάνων τε καὶ στεναγμάτων·
(6)  Οἰδίπους: ἁγὼ δικαιῶν μὴ παρʼ ἀγγέλων, τέκνα,
(7)  Οἰδίπους: ἄλλων ἀκούειν αὐτὸς ὧδʼ ἐλήλυθα,
(8)  Οἰδίπους: ὁ πᾶσι κλεινὸς Οἰδίπους καλούμενος.
(9)  Οἰδίπους: ἀλλʼ ὦ γεραιέ, φράζʼ, ἐπεὶ πρέπων ἔφυς
(10)  Οἰδίπους: πρὸ τῶνδε φωνεῖν, τίνι τρόπῳ καθέστατε,
(11)  Οἰδίπους: δείσαντες ἢ στέρξαντες; ὡς θέλοντος ἂν
(12)  Οἰδίπους: ἐμοῦ προσαρκεῖν πᾶν· δυσάλγητος γὰρ ἂν
(13)  Οἰδίπους: εἴην τοιάνδε μὴ οὐ κατοικτίρων ἕδραν.
(14)  Ἱερεύς: ἀλλʼ ὦ κρατύνων Οἰδίπους χώρας ἐμῆς,
(15)  Ἱερεύς: ὁρᾷς μὲν ἡμᾶς ἡλίκοι προσήμεθα
(16)  Ἱερεύς: βωμοῖσι τοῖς σοῖς· οἱ μὲν οὐδέπω μακρὰν
(17)  Ἱερεύς: πτέσθαι σθένοντες, οἱ δὲ σὺν γήρᾳ βαρεῖς,
(18)  Ἱερεύς: ἱερῆς, ἐγὼ μὲν Ζηνός, οἵδε τʼ ᾐθέων
(19)  Ἱερεύς: λεκτοί· τὸ δʼ ἄλλο φῦλον ἐξεστεμμένον
(20)  Ἱερεύς: ἀγοραῖσι θακεῖ πρός τε Παλλάδος διπλοῖς
(21)  Ἱερεύς: ναοῖς, ἐπʼ Ἰσμηνοῦ τε μαντείᾳ σποδῷ.
(22)  Ἱερεύς: πόλις γάρ, ὥσπερ καὐτὸς εἰσορᾷς, ἄγαν
(23)  Ἱερεύς: ἤδη σαλεύει κἀνακουφίσαι κάρα
(24)  Ἱερεύς: βυθῶν ἔτʼ οὐχ οἵα τε φοινίου σάλου,
(25)  Ἱερεύς: φθίνουσα μὲν κάλυξιν ἐγκάρποις χθονός,
(26)  Ἱερεύς: φθίνουσα δʼ ἀγέλαις βουνόμοις τόκοισί τε
(27)  Ἱερεύς: ἀγόνοις γυναικῶν· ἐν δʼ ὁ πυρφόρος θεὸς
(28)  Ἱερεύς: σκήψας ἐλαύνει, λοιμὸς ἔχθιστος, πόλιν,
(29)  Ἱερεύς: ὑφʼ οὗ κενοῦται δῶμα Καδμεῖον, μέλας δʼ
(30)  Ἱερεύς: Ἅιδης στεναγμοῖς καὶ γόοις πλουτίζεται.
(31)  Ἱερεύς: θεοῖσι μέν νυν οὐκ ἰσούμενόν σʼ ἐγὼ
(32)  Ἱερεύς: οὐδʼ οἵδε παῖδες ἑζόμεσθʼ ἐφέστιοι,
(33)  Ἱερεύς: ἀνδρῶν δὲ πρῶτον ἔν τε συμφοραῖς βίου
(34)  Ἱερεύς: κρίνοντες ἔν τε δαιμόνων συναλλαγαῖς·
(35)  Ἱερεύς: ὅς γʼ ἐξέλυσας ἄστυ Καδμεῖον μολὼν
(36)  Ἱερεύς: σκληρᾶς ἀοιδοῦ δασμὸν ὃν παρείχομεν,
(37)  Ἱερεύς: καὶ ταῦθʼ ὑφʼ ἡμῶν οὐδὲν ἐξειδὼς πλέον
(38)  Ἱερεύς: οὐδʼ ἐκδιδαχθείς, ἀλλὰ προσθήκῃ θεοῦ
(39)  Ἱερεύς: λέγει νομίζει θʼ ἡμὶν ὀρθῶσαι βίον·
(40)  Ἱερεύς: νῦν τʼ, ὦ κράτιστον πᾶσιν Οἰδίπου κάρα,
(41)  Ἱερεύς: ἱκετεύομέν σε πάντες οἵδε πρόστροποι
(42)  Ἱερεύς: ἀλκήν τινʼ εὑρεῖν ἡμίν, εἴτε του θεῶν
(43)  Ἱερεύς: φήμην ἀκούσας εἴτʼ ἀπʼ ἀνδρὸς οἶσθά του·
(44)  Ἱερεύς: ὡς τοῖσιν ἐμπείροισι καὶ τὰς ξυμφορὰς
(45)  Ἱερεύς: ζώσας ὁρῶ μάλιστα τῶν βουλευμάτων.
(46)  Ἱερεύς: ἴθʼ, ὦ βροτῶν ἄριστʼ, ἀνόρθωσον πόλιν,
(47)  Ἱερεύς: ἴθʼ, εὐλαβήθηθʼ· ὡς σὲ νῦν μὲν ἥδε γῆ
(48)  Ἱερεύς: σωτῆρα κλῄζει τῆς πάρος προθυμίας·
(49)  Ἱερεύς: ἀρχῆς δὲ τῆς σῆς μηδαμῶς μεμνώμεθα
(50)  Ἱερεύς: στάντες τʼ ἐς ὀρθὸν καὶ πεσόντες ὕστερον.
(51)  Ἱερεύς: ἀλλʼ ἀσφαλείᾳ τήνδʼ ἀνόρθωσον πόλιν·
(52)  Ἱερεύς: ὄρνιθι γὰρ καὶ τὴν τότʼ αἰσίῳ τύχην
(53)  Ἱερεύς: παρέσχες ἡμῖν, καὶ τανῦν ἴσος γενοῦ.
(54)  Ἱερεύς: ὡς εἴπερ ἄρξεις τῆσδε γῆς, ὥσπερ κρατεῖς,
(55)  Ἱερεύς: ξὺν ἀνδράσιν κάλλιον ἢ κενῆς κρατεῖν·
(56)  Ἱερεύς: ὡς οὐδέν ἐστιν οὔτε πύργος οὔτε ναῦς
(57)  Ἱερεύς: ἔρημος ἀνδρῶν μὴ ξυνοικούντων ἔσω.
(58)  Οἰδίπους: ὦ παῖδες οἰκτροί, γνωτὰ κοὐκ ἄγνωτά μοι
(59)  Οἰδίπους: προσήλθεθʼ ἱμείροντες· εὖ γὰρ οἶδʼ ὅτι
(60)  Οἰδίπους: νοσεῖτε πάντες, καὶ νοσοῦντες, ὡς ἐγὼ
(61)  Οἰδίπους: οὐκ ἔστιν ὑμῶν ὅστις ἐξ ἴσου νοσεῖ.
(62)  Οἰδίπους: τὸ μὲν γὰρ ὑμῶν ἄλγος εἰς ἕνʼ ἔρχεται
(63)  Οἰδίπους: μόνον καθʼ αὑτὸν κοὐδένʼ ἄλλον, ἡ δʼ ἐμὴ
(64)  Οἰδίπους: ψυχὴ πόλιν τε κἀμὲ καὶ σʼ ὁμοῦ στένει.
(65)  Οἰδίπους: ὥστʼ οὐχ ὕπνῳ γʼ εὕδοντά μʼ ἐξεγείρετε,
(66)  Οἰδίπους: ἀλλʼ ἴστε πολλὰ μέν με δακρύσαντα δή,
(67)  Οἰδίπους: πολλὰς δʼ ὁδοὺς ἐλθόντα φροντίδος πλάνοις·
(68)  Οἰδίπους: ἣν δʼ εὖ σκοπῶν ηὕρισκον ἴασιν μόνην,
(69)  Οἰδίπους: ταύτην ἔπραξα· παῖδα γὰρ Μενοικέως
(70)  Οἰδίπους: Κρέοντʼ, ἐμαυτοῦ γαμβρόν, ἐς τὰ Πυθικὰ
(71)  Οἰδίπους: ἔπεμψα Φοίβου δώμαθʼ, ὡς πύθοιθʼ ὅ τι
(72)  Οἰδίπους: δρῶν ἢ τί φωνῶν τήνδε ῥυσαίμην πόλιν.
(73)  Οἰδίπους: καί μʼ ἦμαρ ἤδη ξυμμετρούμενον χρόνῳ
(74)  Οἰδίπους: λυπεῖ τί πράσσει· τοῦ γὰρ εἰκότος πέρα
(75)  Οἰδίπους: ἄπεστι πλείω τοῦ καθήκοντος χρόνου.
(76)  Οἰδίπους: ὅταν δʼ ἵκηται, τηνικαῦτʼ ἐγὼ κακὸς
(77)  Οἰδίπους: μὴ δρῶν ἂν εἴην πάνθʼ ὅσʼ ἂν δηλοῖ θεός.
(78)  Ἱερεύς: ἀλλʼ εἰς καλὸν σύ τʼ εἶπας οἵδε τʼ ἀρτίως
(79)  Ἱερεύς: Κρέοντα προσστείχοντα σημαίνουσί μοι.
(80)  Οἰδίπους: ὦναξ Ἄπολλον, εἰ γὰρ ἐν τύχῃ γέ τῳ
(81)  Οἰδίπους: σωτῆρι βαίη λαμπρὸς ὥσπερ ὄμματι
(82)  Ἱερεύς: ἀλλʼ εἰκάσαι μέν, ἡδύς· οὐ γὰρ ἂν κάρα
(83)  Ἱερεύς: πολυστεφὴς ὧδʼ εἷρπε παγκάρπου δάφνης.
(84)  Οἰδίπους: τάχʼ εἰσόμεσθα· ξύμμετρος γὰρ ὡς κλύειν.
(85)  Οἰδίπους: ἄναξ, ἐμὸν κήδευμα, παῖ Μενοικέως,
(86)  Οἰδίπους: τίνʼ ἡμὶν ἥκεις τοῦ θεοῦ φήμην φέρων;
(87)  Κρέων: ἐσθλήν· λέγω γὰρ καὶ τὰ δύσφορʼ, εἰ τύχοι
(88)  Κρέων: κατʼ ὀρθὸν ἐξελθόντα, πάντʼ ἂν εὐτυχεῖν.
(89)  Οἰδίπους: ἔστιν δὲ ποῖον τοὔπος; οὔτε γὰρ θρασὺς
(90)  Οἰδίπους: οὔτʼ οὖν προδείσας εἰμὶ τῷ γε νῦν λόγῳ.
(91)  Κρέων: εἰ τῶνδε χρῄζεις πλησιαζόντων κλύειν,
(92)  Κρέων: ἕτοιμος εἰπεῖν, εἴτε καὶ στείχειν ἔσω.
(93)  Οἰδίπους: ἐς πάντας αὔδα· τῶνδε γὰρ πλέον φέρω
(94)  Οἰδίπους: τὸ πένθος ἢ καὶ τῆς ἐμῆς ψυχῆς πέρι.
(95)  Κρέων: λέγοιμʼ ἂν οἷʼ ἤκουσα τοῦ θεοῦ πάρα.
(96)  Κρέων: ἄνωγεν ἡμᾶς Φοῖβος ἐμφανῶς ἄναξ
(97)  Κρέων: μίασμα χώρας, ὡς τεθραμμένον χθονὶ
(98)  Κρέων: ἐν τῇδʼ, ἐλαύνειν μηδʼ ἀνήκεστον τρέφειν.
(99)  Οἰδίπους: ποίῳ καθαρμῷ; τίς ὁ τρόπος τῆς ξυμφορᾶς;
(100)  Κρέων: ἀνδρηλατοῦντας ἢ φόνῳ φόνον πάλιν
(101)  Κρέων: λύοντας, ὡς τόδʼ αἷμα χειμάζον πόλιν.
(102)  Οἰδίπους: ποίου γὰρ ἀνδρὸς τήνδε μηνύει τύχην;
(103)  Κρέων: ἦν ἡμίν, ὦναξ, Λάϊός ποθʼ ἡγεμὼν
(104)  Κρέων: γῆς τῆσδε, πρὶν σὲ τήνδʼ ἀπευθύνειν πόλιν.
(105)  Οἰδίπους: ἔξοιδʼ ἀκούων· οὐ γὰρ εἰσεῖδόν γέ πω.
(106)  Κρέων: τούτου θανόντος νῦν ἐπιστέλλει σαφῶς
(107)  Κρέων: τοὺς αὐτοέντας χειρὶ τιμωρεῖν τινας.
(108)  Οἰδίπους: οἳ δʼ εἰσὶ ποῦ γῆς; ποῦ τόδʼ εὑρεθήσεται
(109)  Οἰδίπους: ἴχνος παλαιᾶς δυστέκμαρτον αἰτίας;
(110)  Κρέων: ἐν τῇδʼ ἔφασκε γῇ· τὸ δὲ ζητούμενον
(111)  Κρέων: ἁλωτόν, ἐκφεύγειν δὲ τἀμελούμενον.
(112)  Οἰδίπους: πότερα δʼ ἐν οἴκοις ἢ ʼν ἀγροῖς ὁ Λάϊος
(113)  Οἰδίπους: ἢ γῆς ἐπʼ ἄλλης τῷδε συμπίπτει φόνῳ;
(114)  Κρέων: θεωρός, ὡς ἔφασκεν, ἐκδημῶν, πάλιν
(115)  Κρέων: πρὸς οἶκον οὐκέθʼ ἵκεθʼ, ὡς ἀπεστάλη.
(116)  Οἰδίπους: οὐδʼ ἄγγελός τις οὐδὲ συμπράκτωρ ὁδοῦ
(117)  Οἰδίπους: κατεῖδʼ, ὅτου τις ἐκμαθὼν ἐχρήσατʼ ἄν;
(118)  Κρέων: θνῄσκουσι γάρ, πλὴν εἷς τις, ὃς φόβῳ, φυγὼν
(119)  Κρέων: ὧν εἶδε πλὴν ἓν οὐδὲν εἶχʼ εἰδὼς φράσαι.
(120)  Οἰδίπους: τὸ ποῖον; ἓν γὰρ πόλλʼ ἂν ἐξεύροι μαθεῖν,
(121)  Οἰδίπους: ἀρχὴν βραχεῖαν εἰ λάβοιμεν ἐλπίδος.
(122)  Κρέων: λῃστὰς ἔφασκε συντυχόντας οὐ μιᾷ
(123)  Κρέων: ῥώμῃ κτανεῖν νιν, ἀλλὰ σὺν πλήθει χερῶν.
(124)  Οἰδίπους: πῶς οὖν ὁ λῃστής, εἴ τι μὴ ξὺν ἀργύρῳ
(125)  Οἰδίπους: ἐπράσσετʼ ἐνθένδʼ, ἐς τόδʼ ἂν τόλμης ἔβη;
(126)  Κρέων: δοκοῦντα ταῦτʼ ἦν· Λαΐου δʼ ὀλωλότος
(127)  Κρέων: οὐδεὶς ἀρωγὸς ἐν κακοῖς ἐγίγνετο.
(128)  Οἰδίπους: κακὸν δὲ ποῖον ἐμποδών, τυραννίδος
(129)  Οἰδίπους: οὕτω πεσούσης, εἶργε τοῦτʼ ἐξειδέναι;
(130)  Κρέων: ἡ ποικιλῳδὸς Σφὶγξ τὸ πρὸς ποσὶν σκοπεῖν
(131)  Κρέων: μεθέντας ἡμᾶς τἀφανῆ προσήγετο.
(132)  Οἰδίπους: ἀλλʼ ἐξ ὑπαρχῆς αὖθις αὔτʼ ἐγὼ φανῶ·
(133)  Οἰδίπους: ἐπαξίως γὰρ Φοῖβος, ἀξίως δὲ σὺ
(134)  Οἰδίπους: πρὸ τοῦ θανόντος τήνδʼ ἔθεσθʼ ἐπιστροφήν·
(135)  Οἰδίπους: ὥστʼ ἐνδίκως ὄψεσθε κἀμὲ σύμμαχον
(136)  Οἰδίπους: γῇ τῇδε τιμωροῦντα τῷ θεῷ θʼ ἅμα.
(137)  Οἰδίπους: ὑπὲρ γὰρ οὐχὶ τῶν ἀπωτέρω φίλων,
(138)  Οἰδίπους: ἀλλʼ αὐτὸς αὑτοῦ τοῦτʼ ἀποσκεδῶ μύσος.
(139)  Οἰδίπους: ὅστις γὰρ ἦν ἐκεῖνον ὁ κτανών, τάχʼ ἂν
(140)  Οἰδίπους: κἄμʼ ἂν τοιαύτῃ χειρὶ τιμωροῦνθʼ ἕλοι.
(141)  Οἰδίπους: κείνῳ προσαρκῶν οὖν ἐμαυτὸν ὠφελῶ.
(142)  Οἰδίπους: ἀλλʼ ὡς τάχιστα, παῖδες, ὑμεῖς μὲν βάθρων
(143)  Οἰδίπους: ἵστασθε, τούσδʼ ἄραντες ἱκτῆρας κλάδους,
(144)  Οἰδίπους: ἄλλος δὲ Κάδμου λαὸν ὧδʼ ἀθροιζέτω,
(145)  Οἰδίπους: ὡς πᾶν ἐμοῦ δράσοντος· ἢ γὰρ εὐτυχεῖς
(146)  Οἰδίπους: σὺν τῷ θεῷ φανούμεθʼ ἢ πεπτωκότες.
(147)  Ἱερεύς: ὦ παῖδες, ἱστώμεσθα· τῶνδε γὰρ χάριν
(148)  Ἱερεύς: καὶ δεῦρʼ ἔβημεν ὧν ὅδʼ ἐξαγγέλλεται.
(149)  Ἱερεύς: Φοῖβος δʼ ὁ πέμψας τάσδε μαντείας ἅμα
(150)  Ἱερεύς: σωτήρ δʼ ἵκοιτο καὶ νόσου παυστήριος.
(151y) === Chor ===
(151x) == Strophe 1 ==
(151)  Χορός: ὦ Διὸς ἁδυεπὲς φάτι, τίς ποτε τᾶς πολυχρύσου
(152)  Χορός: Πυθῶνος ἀγλαὰς ἔβας
(153)  Χορός: Θήβας; ἐκτέταμαι φοβερὰν φρένα, δείματι πάλλων,
(154)  Χορός: ἰήιε Δάλιε Παιάν,
(155)  Χορός: ἀμφὶ σοὶ ἁζόμενος τί μοι ἢ νέον
(156)  Χορός: ἢ περιτελλομέναις ὥραις πάλιν ἐξανύσεις χρέος.
(157)  Χορός: εἰπέ μοι, ὦ χρυσέας τέκνον Ἐλπίδος, ἄμβροτε Φάμα.
(160x) == Antistrophe 1 ==
(160)  Χορός: πρῶτα σὲ κεκλόμενος, θύγατερ Διός, ἄμβροτʼ Ἀθάνα
(161)  Χορός: γαιάοχόν τʼ ἀδελφεὰν
(162)  Χορός: Ἄρτεμιν, ἃ κυκλόεντʼ ἀγορᾶς θρόνον εὐκλέα θάσσει,
(163)  Χορός: καὶ Φοῖβον ἑκαβόλον, ἰὼ
(164)  Χορός: τρισσοὶ ἀλεξίμοροι προφάνητέ μοι,
(165)  Χορός: εἴ ποτε καὶ προτέρας ἄτας ὕπερ ὀρνυμένας πόλει
(166)  Χορός: ἠνύσατʼ ἐκτοπίαν φλόγα πήματος, ἔλθετε καὶ νῦν.
(169x) == Strophe 2 ==
(169)  Χορός: ὦ πόποι, ἀνάριθμα γὰρ φέρω
(170)  Χορός: πήματα· νοσεῖ δέ μοι πρόπας στόλος, οὐδʼ ἔνι φροντίδος ἔγχος
(171)  Χορός: ᾧ τις ἀλέξεται. οὔτε γὰρ ἔκγονα
(172)  Χορός: κλυτᾶς χθονὸς αὔξεται οὔτε τόκοισιν
(173)  Χορός: ἰηίων καμάτων ἀνέχουσι γυναῖκες·
(175)  Χορός: ἄλλον δʼ ἂν ἄλλῳ προσίδοις ἅπερ εὔπτερον ὄρνιν
(176)  Χορός: κρεῖσσον ἀμαιμακέτου πυρὸς ὄρμενον
(177)  Χορός: ἀκτὰν πρὸς ἑσπέρου θεοῦ.
(179x) == Antistrophe 2 ==
(179)  Χορός: ὧν πόλις ἀνάριθμος ὄλλυται·
(180)  Χορός: νηλέα δὲ γένεθλα πρὸς πέδῳ θαναταφόρα κεῖται ἀνοίκτως·
(181)  Χορός: ἐν δʼ ἄλοχοι πολιαί τʼ ἔπι ματέρες
(182)  Χορός: ἀχὰν παραβώμιον ἄλλοθεν ἄλλαν
(183)  Χορός: λυγρῶν πόνων ἱκετῆρες ἐπιστενάχουσιν.
(185)  Χορός: παιὰν δὲ λάμπει στονόεσσά τε γῆρυς ὅμαυλος
(186)  Χορός: ὧν ὕπερ, ὦ χρυσέα θύγατερ Διός,
(187)  Χορός: εὐῶπα πέμψον ἀλκάν.
(190x) == Strophe 3 ==
(190)  Χορός: Ἄρεά τε τὸν μαλερόν, ὃς νῦν ἄχαλκος ἀσπίδων
(191)  Χορός: φλέγει με περιβόατον, ἀντιάζω
(192)  Χορός: παλίσσυτον δράμημα νωτίσαι πάτρας
(193)  Χορός: ἔπουρον, εἴτʼ ἐς μέγαν θάλαμον Ἀμφιτρίτας
(195)  Χορός: εἴτʼ ἐς τὸν ἀπόξενον ὅρμων
(196)  Χορός: Θρῄκιον κλύδωνα·
(197)  Χορός: τελεῖν γὰρ εἴ τι νὺξ ἀφῇ,
(198)  Χορός: τοῦτʼ ἐπʼ ἦμαρ ἔρχεται·
(199)  Χορός: τόν, ὦ τᾶν πυρφόρων
(200)  Χορός: ἀστραπᾶν κράτη νέμων,
(201)  Χορός: ὦ Ζεῦ πάτερ, ὑπὸ σῷ φθίσον κεραυνῷ,
(203x) == Antistrophe 3 ==
(203)  Χορός: Λύκειʼ ἄναξ, τά τε σὰ χρυσοστρόφων ἀπʼ ἀγκυλᾶν
(204)  Χορός: βέλεα θέλοιμʼ ἂν ἀδάματʼ ἐνδατεῖσθαι
(205)  Χορός: ἀρωγὰ προσταχθέντα τάς τε πυρφόρους
(206)  Χορός: Ἀρτέμιδος αἴγλας, ξὺν αἷς Λύκιʼ ὄρεα διᾴσσει·
(207)  Χορός: τὸν χρυσομίτραν τε κικλήσκω,
(210)  Χορός: τᾶσδʼ ἐπώνυμον γᾶς,
(211)  Χορός: οἰνῶπα Βάκχον εὔιον,
(212)  Χορός: Μαινάδων ὁμόστολον,
(213)  Χορός: πελασθῆναι φλέγοντʼ
(214)  Χορός: ἀγλαῶπι ¯ ˘ ¯
(215)  Χορός: πεύκᾳ ʼπὶ τὸν ἀπότιμον ἐν θεοῖς θεόν.
(216x) === Episode ===
(216)  Οἰδίπους: αἰτεῖς· ἃ δʼ αἰτεῖς, τἄμʼ ἐὰν θέλῃς ἔπη
(217)  Οἰδίπους: κλύων δέχεσθαι τῇ νόσῳ θʼ ὑπηρετεῖν,
(218)  Οἰδίπους: ἀλκὴν λάβοις ἂν κἀνακούφισιν κακῶν·
(219)  Οἰδίπους: ἁγὼ ξένος μὲν τοῦ λόγου τοῦδʼ ἐξερῶ,
(220)  Οἰδίπους: ξένος δὲ τοῦ πραχθέντος· οὐ γὰρ ἂν μακρὰν
(221)  Οἰδίπους: ἴχνευον αὐτός, μὴ οὐκ ἔχων τι σύμβολον,
(222)  Οἰδίπους: νῦν δʼ ὕστερος γὰρ ἀστὸς εἰς ἀστοὺς τελῶ,
(223)  Οἰδίπους: ὑμῖν προφωνῶ πᾶσι Καδμείοις τάδε·
(224)  Οἰδίπους: ὅστις ποθʼ ὑμῶν Λάϊον τὸν Λαβδάκου
(225)  Οἰδίπους: κάτοιδεν ἀνδρὸς ἐκ τίνος διώλετο,
(226)  Οἰδίπους: τοῦτον κελεύω πάντα σημαίνειν ἐμοί·
(227)  Οἰδίπους: κεἰ μὲν φοβεῖται, τοὐπίκλημʼ ὑπεξελεῖν
(228)  Οἰδίπους: αὐτὸν καθʼ αὑτοῦ· πείσεται γὰρ ἄλλο μὲν
(229)  Οἰδίπους: ἀστεργὲς οὐδέν. γῆς δʼ ἄπεισιν ἀσφαλής.
(230)  Οἰδίπους: εἰ δʼ αὖ τις ἄλλον οἶδεν ἐξ ἄλλης χθονὸς
(231)  Οἰδίπους: τὸν αὐτόχειρα, μὴ σιωπάτω· τὸ γὰρ
(232)  Οἰδίπους: κέρδος τελῶ ʼγὼ χἠ χάρις προσκείσεται.
(233)  Οἰδίπους: εἰ δʼ αὖ σιωπήσεσθε, καί τις ἢ φίλου
(234)  Οἰδίπους: δείσας ἀπώσει τοὔπος ἢ χαὐτοῦ τόδε,
(235)  Οἰδίπους: ἃκ τῶνδε δράσω, ταῦτα χρὴ κλύειν ἐμοῦ.
(236)  Οἰδίπους: τὸν ἄνδρʼ ἀπαυδῶ τοῦτον, ὅστις ἐστί, γῆς
(237)  Οἰδίπους: τῆσδʼ, ἧς ἐγὼ κράτη τε καὶ θρόνους νέμω,
(238)  Οἰδίπους: μήτʼ εἰσδέχεσθαι μήτε προσφωνεῖν τινα,
(239)  Οἰδίπους: μήτʼ ἐν θεῶν εὐχαῖσι μήτε θύμασιν
(240)  Οἰδίπους: κοινὸν ποεῖσθαι, μήτε χέρνιβας νέμειν·
(241)  Οἰδίπους: ὠθεῖν δʼ ἀπʼ οἴκων πάντας, ὡς μιάσματος
(242)  Οἰδίπους: τοῦδʼ ἡμὶν ὄντος, ὡς τὸ Πυθικὸν θεοῦ
(243)  Οἰδίπους: μαντεῖον ἐξέφηνεν ἀρτίως ἐμοί.
(244)  Οἰδίπους: ἐγὼ μὲν οὖν τοιόσδε τῷ τε δαίμονι
(245)  Οἰδίπους: τῷ τʼ ἀνδρὶ τῷ θανόντι σύμμαχος πέλω·
(246)  Οἰδίπους: κατεύχομαι δὲ τὸν δεδρακότʼ, εἴτε τις
(247)  Οἰδίπους: εἷς ὢν λέληθεν εἴτε πλειόνων μέτα,
(248)  Οἰδίπους: κακὸν κακῶς νιν ἄμορον ἐκτρῖψαι βίον·
(249)  Οἰδίπους: ἐπεύχομαι δʼ, οἴκοισιν εἰ ξυνέστιος
(250)  Οἰδίπους: ἐν τοῖς ἐμοῖς γένοιτʼ ἐμοῦ συνειδότος,
(251)  Οἰδίπους: παθεῖν ἅπερ τοῖσδʼ ἀρτίως ἠρασάμην.
(252)  Οἰδίπους: ὑμῖν δὲ ταῦτα πάντʼ ἐπισκήπτω τελεῖν,
(253)  Οἰδίπους: ὑπέρ τʼ ἐμαυτοῦ τοῦ θεοῦ τε τῆσδέ τε
(254)  Οἰδίπους: γῆς ὧδʼ ἀκάρπως κἀθέως ἐφθαρμένης.
(255)  Οἰδίπους: οὐδʼ εἰ γὰρ ἦν τὸ πρᾶγμα μὴ θεήλατον,
(256)  Οἰδίπους: ἀκάθαρτον ὑμᾶς εἰκὸς ἦν οὕτως ἐᾶν,
(257)  Οἰδίπους: ἀνδρός γʼ ἀρίστου βασιλέως τʼ ὀλωλότος,
(258)  Οἰδίπους: ἀλλʼ ἐξερευνᾶν· νῦν δʼ ἐπεὶ κυρῶ γʼ ἐγὼ
(259)  Οἰδίπους: ἔχων μὲν ἀρχὰς ἃς ἐκεῖνος εἶχε πρίν,
(260)  Οἰδίπους: ἔχων δὲ λέκτρα καὶ γυναῖχʼ ὁμόσπορον,
(261)  Οἰδίπους: κοινῶν τε παίδων κοίνʼ ἄν, εἰ κείνῳ γένος
(262)  Οἰδίπους: μὴ ʼδυστύχησεν, ἦν ἂν ἐκπεφυκότα·
(263)  Οἰδίπους: νῦν δʼ ἐς τὸ κείνου κρᾶτʼ ἐνήλαθʼ ἡ τύχη·
(264)  Οἰδίπους: ἀνθʼ ὧν ἐγὼ τάδʼ, ὡσπερεὶ τοὐμοῦ πατρός,
(265)  Οἰδίπους: ὑπερμαχοῦμαι κἀπὶ πᾶν ἀφίξομαι,
(266)  Οἰδίπους: ζητῶν τὸν αὐτόχειρα τοῦ φόνου λαβεῖν,
(267)  Οἰδίπους: τῷ Λαβδακείῳ παιδὶ Πολυδώρου τε καὶ
(268)  Οἰδίπους: τοῦ πρόσθε Κάδμου τοῦ πάλαι τʼ Ἀγήνορος.
(269)  Οἰδίπους: καὶ ταῦτα τοῖς μὴ δρῶσιν εὔχομαι θεοὺς
(270)  Οἰδίπους: μήτʼ ἄροτον αὐτοῖς γῆς ἀνιέναι τινὰ
(271)  Οἰδίπους: μήτʼ οὖν γυναικῶν παῖδας, ἀλλὰ τῷ πότμῳ
(272)  Οἰδίπους: τῷ νῦν φθερεῖσθαι κἄτι τοῦδʼ ἐχθίονι·
(273)  Οἰδίπους: ὑμῖν δὲ τοῖς ἄλλοισι Καδμείοις, ὅσοις
(274)  Οἰδίπους: τάδʼ ἔστʼ ἀρέσκονθʼ, ἥ τε σύμμαχος Δίκη
(275)  Οἰδίπους: χοἰ πάντες εὖ ξυνεῖεν εἰσαεὶ θεοί.
(276)  Χορός: ὥσπερ μʼ ἀραῖον ἔλαβες, ὧδʼ, ἄναξ, ἐρῶ.
(277)  Χορός: οὔτʼ ἔκτανον γὰρ οὔτε τὸν κτανόντʼ ἔχω
(278)  Χορός: δεῖξαι. τὸ δὲ ζήτημα τοῦ πέμψαντος ἦν
(279)  Χορός: Φοίβου τόδʼ εἰπεῖν, ὅστις εἴργασταί ποτε.
(280)  Οἰδίπους: δίκαιʼ ἔλεξας· ἀλλʼ ἀναγκάσαι θεοὺς
(281)  Οἰδίπους: ἃν μὴ θέλωσιν οὐδʼ ἂν εἷς δύναιτʼ ἀνήρ.
(282)  Χορός: τὰ δεύτερʼ ἐκ τῶνδʼ ἂν λέγοιμʼ ἁμοὶ δοκεῖ.
(283)  Οἰδίπους: εἰ καὶ τρίτʼ ἐστί, μὴ παρῇς τὸ μὴ οὐ φράσαι.
(284)  Χορός: ἄνακτʼ ἄνακτι ταὔθʼ ὁρῶντʼ ἐπίσταμαι
(285)  Χορός: μάλιστα Φοίβῳ Τειρεσίαν, παρʼ οὗ τις ἂν
(286)  Χορός: σκοπῶν τάδʼ, ὦναξ, ἐκμάθοι σαφέστατα.
(287)  Οἰδίπους: ἀλλʼ οὐκ ἐν ἀργοῖς οὐδὲ τοῦτʼ ἐπραξάμην.
(288)  Οἰδίπους: ἔπεμψα γὰρ Κρέοντος εἰπόντος διπλοῦς
(289)  Οἰδίπους: πομπούς· πάλαι δὲ μὴ παρῶν θαυμάζεται.
(290)  Χορός: καὶ μὴν τά γʼ ἄλλα κωφὰ καὶ παλαίʼ ἔπη.
(291)  Οἰδίπους: τὰ ποῖα ταῦτα; πάντα γὰρ σκοπῶ λόγον.
(292)  Χορός: θανεῖν ἐλέχθη πρός τινων ὁδοιπόρων.
(293)  Οἰδίπους: ἤκουσα κἀγώ. τὸν δʼ ἰδόντʼ οὐδεὶς ὁρᾷ.
(294)  Χορός: ἀλλʼ εἴ τι μὲν δὴ δείματός γʼ ἔχει μέρος,
(295)  Χορός: τὰς σὰς ἀκούων οὐ μενεῖ τοιάσδʼ ἀράς,
(296)  Οἰδίπους: ᾧ μή ʼστι δρῶντι τάρβος, οὐδʼ ἔπος φοβεῖ.
(297)  Χορός: ἀλλʼ οὑξελέγξων αὐτὸν ἔστιν· οἵδε γὰρ
(298)  Χορός: τὸν θεῖον ἤδη μάντιν ὧδʼ ἄγουσιν, ᾧ
(299)  Χορός: τἀληθὲς ἐμπέφυκεν ἀνθρώπων μόνῳ.
(300)  Οἰδίπους: ὦ πάντα νωμῶν Τειρεσία, διδακτά τε
(301)  Οἰδίπους: ἄρρητά τʼ, οὐράνιά τε καὶ χθονοστιβῆ,
(302)  Οἰδίπους: πόλιν μέν, εἰ καὶ μὴ βλέπεις, φρονεῖς δʼ ὅμως
(303)  Οἰδίπους: οἵᾳ νόσῳ σύνεστιν· ἧς σὲ προστάτην
(304)  Οἰδίπους: σωτῆρά τʼ, ὦναξ, μοῦνον ἐξευρίσκομεν.
(305)  Οἰδίπους: Φοῖβος γάρ, εἴ τι μὴ κλύεις τῶν ἀγγέλων,
(306)  Οἰδίπους: πέμψασιν ἡμῖν ἀντέπεμψεν, ἔκλυσιν
(307)  Οἰδίπους: μόνην ἂν ἐλθεῖν τοῦδε τοῦ νοσήματος,
(308)  Οἰδίπους: εἰ τοὺς κτανόντας Λάϊον μαθόντες εὖ
(309)  Οἰδίπους: κτείναιμεν ἢ γῆς φυγάδας ἐκπεμψαίμεθα.
(310)  Οἰδίπους: σύ νυν φθονήσας μήτʼ ἀπʼ οἰωνῶν φάτιν
(311)  Οἰδίπους: μήτʼ εἴ τινʼ ἄλλην μαντικῆς ἔχεις ὁδόν,
(312)  Οἰδίπους: ῥῦσαι σεαυτὸν καὶ πόλιν, ῥῦσαι δʼ ἐμέ,
(313)  Οἰδίπους: ῥῦσαι δὲ πᾶν μίασμα τοῦ τεθνηκότος.
(314)  Οἰδίπους: ἐν σοὶ γὰρ ἐσμέν· ἄνδρα δʼ ὠφελεῖν ἀφʼ ὧν
(315)  Οἰδίπους: ἔχοι τε καὶ δύναιτο, κάλλιστος πόνων.
(316)  Τειρεσίας: φεῦ φεῦ, φρονεῖν ὡς δεινὸν ἔνθα μὴ τέλη
(317)  Τειρεσίας: λύῃ φρονοῦντι· ταῦτα γὰρ καλῶς ἐγὼ
(318)  Τειρεσίας: εἰδὼς διώλεσʼ· οὐ γὰρ ἂν δεῦρʼ ἱκόμην.
(319)  Οἰδίπους: τί δʼ ἔστιν; ὡς ἄθυμος εἰσελήλυθας.
(320)  Τειρεσίας: ἄφες μʼ ἐς οἴκους· ῥᾷστα γὰρ τὸ σόν τε σὺ
(321)  Τειρεσίας: κἀγὼ διοίσω τοὐμόν, ἢν ἐμοὶ πίθῃ.
(322)  Οἰδίπους: οὔτʼ ἔννομʼ εἶπας οὔτε προσφιλῆ πόλει
(323)  Οἰδίπους: τῇδʼ, ἥ σʼ ἔθρεψε, τήνδʼ ἀποστερῶν φάτιν.
(324)  Τειρεσίας: ὁρῶ γὰρ οὐδὲ σοὶ τὸ σὸν φώνημʼ ἰὸν
(325)  Τειρεσίας: πρὸς καιρόν· ὡς οὖν μηδʼ ἐγὼ ταὐτὸν πάθω—
(326)  Οἰδίπους: μὴ πρὸς θεῶν φρονῶν γʼ ἀποστραφῇς, ἐπεὶ
(327)  Οἰδίπους: πάντες σε προσκυνοῦμεν οἵδʼ ἱκτήριοι.
(328)  Τειρεσίας: πάντες γὰρ οὐ φρονεῖτʼ· ἐγὼ δʼ οὐ μή ποτε
(329)  Τειρεσίας: τἄμʼ, ὡς ἂν εἴπω μὴ τὰ σʼ, ἐκφήνω κακά.
(330)  Οἰδίπους: τί φής; ξυνειδὼς οὐ φράσεις, ἀλλʼ ἐννοεῖς
(331)  Οἰδίπους: ἡμᾶς προδοῦναι καὶ καταφθεῖραι πόλιν;
(332)  Τειρεσίας: ἐγὼ οὔτʼ ἐμαυτὸν οὔτε σʼ ἀλγυνῶ. τί ταῦτʼ
(333)  Τειρεσίας: ἄλλως ἐλέγχεις; οὐ γὰρ ἂν πύθοιό μου.
(334)  Οἰδίπους: οὐκ, ὦ κακῶν κάκιστε, καὶ γὰρ ἂν πέτρου
(335)  Οἰδίπους: φύσιν σύ γʼ ὀργάνειας, ἐξερεῖς ποτε,
(336)  Οἰδίπους: ἀλλʼ ὧδʼ ἄτεγκτος κἀτελεύτητος φανεῖ;
(337)  Τειρεσίας: ὀργὴν ἐμέμψω τὴν ἐμήν, τὴν σὴν δʼ ὁμοῦ
(338)  Τειρεσίας: ναίουσαν οὐ κατεῖδες, ἀλλʼ ἐμὲ ψέγεις.
(339)  Οἰδίπους: τίς γὰρ τοιαῦτʼ ἂν οὐκ ἂν ὀργίζοιτʼ ἔπη
(340)  Οἰδίπους: κλύων, ἃ νῦν σὺ τήνδʼ ἀτιμάζεις πόλιν;
(341)  Τειρεσίας: ἥξει γὰρ αὐτά, κἂν ἐγὼ σιγῇ στέγω.
(342)  Οἰδίπους: οὐκοῦν ἅ γʼ ἥξει καὶ σὲ χρὴ λέγειν ἐμοί.
(343)  Τειρεσίας: οὐκ ἂν πέρα φράσαιμι. πρὸς τάδʼ, εἰ θέλεις,
(344)  Τειρεσίας: θυμοῦ διʼ ὀργῆς ἥτις ἀγριωτάτη.
(345)  Οἰδίπους: καὶ μὴν παρήσω γʼ οὐδέν, ὡς ὀργῆς ἔχω,
(346)  Οἰδίπους: ἅπερ ξυνίημʼ· ἴσθι γὰρ δοκῶν ἐμοὶ
(347)  Οἰδίπους: καὶ ξυμφυτεῦσαι τοὔργον εἰργάσθαι θʼ, ὅσον
(348)  Οἰδίπους: μὴ χερσὶ καίνων· εἰ δʼ ἐτύγχανες βλέπων,
(349)  Οἰδίπους: καὶ τοὔργον ἂν σοῦ τοῦτʼ, ἔφην εἶναι μόνου.
(350)  Τειρεσίας: ἄληθες; ἐννέπω σὲ τῷ κηρύγματι
(351)  Τειρεσίας: ᾧπερ προεῖπας ἐμμένειν, κἀφʼ ἡμέρας
(352)  Τειρεσίας: τῆς νῦν προσαυδᾶν μήτε τούσδε μήτʼ ἐμέ,
(353)  Τειρεσίας: ὡς ὄντι γῆς τῆσδʼ ἀνοσίῳ μιάστορι.
(354)  Οἰδίπους: οὕτως ἀναιδῶς ἐξεκίνησας τόδε
(355)  Οἰδίπους: τὸ ῥῆμα; καὶ ποῦ τοῦτο φεύξεσθαι δοκεῖς;
(356)  Τειρεσίας: πέφευγα· τἀληθὲς γὰρ ἰσχῦον τρέφω.
(357)  Οἰδίπους: πρὸς τοῦ διδαχθείς; οὐ γὰρ ἔκ γε τῆς τέχνης.
(358)  Τειρεσίας: πρὸς σοῦ· σὺ γάρ μʼ ἄκοντα προυτρέψω λέγειν.
(359)  Οἰδίπους: ποῖον λόγον; λέγʼ αὖθις, ὡς μᾶλλον μάθω.
(360)  Τειρεσίας: οὐχὶ ξυνῆκας πρόσθεν; ἢ ʼκπειρᾷ λέγων;
(361)  Οἰδίπους: οὐχ ὥστε γʼ εἰπεῖν γνωστόν· ἀλλʼ αὖθις φράσον.
(362)  Τειρεσίας: φονέα σε φημὶ τἀνδρὸς οὗ ζητεῖς κυρεῖν.
(363)  Οἰδίπους: ἀλλʼ οὔ τι χαίρων δίς γε πημονὰς ἐρεῖς.
(364)  Τειρεσίας: εἴπω τι δῆτα κἄλλʼ, ἵνʼ ὀργίζῃ πλέον;
(365)  Οἰδίπους: ὅσον γε χρῄζεις· ὡς μάτην εἰρήσεται.
(366)  Τειρεσίας: λεληθέναι σε φημὶ σὺν τοῖς φιλτάτοις
(367)  Τειρεσίας: αἴσχισθʼ ὁμιλοῦντʼ, οὐδʼ ὁρᾶν ἵνʼ εἶ κακοῦ.
(368)  Οἰδίπους: ἦ καὶ γεγηθὼς ταῦτʼ ἀεὶ λέξειν δοκεῖς;
(369)  Τειρεσίας: εἴπερ τί γʼ ἐστὶ τῆς ἀληθείας σθένος.
(370)  Οἰδίπους: ἀλλʼ ἔστι, πλὴν σοί· σοὶ δὲ τοῦτʼ οὐκ ἔστʼ ἐπεὶ
(371)  Οἰδίπους: τυφλὸς τά τʼ ὦτα τόν τε νοῦν τά τʼ ὄμματʼ εἶ.
(372)  Τειρεσίας: σὺ δʼ ἄθλιός γε ταῦτʼ ὀνειδίζων, ἃ σοὶ
(373)  Τειρεσίας: οὐδεὶς ὃς οὐχὶ τῶνδʼ ὀνειδιεῖ τάχα.
(374)  Οἰδίπους: μιᾶς τρέφει πρὸς νυκτός, ὥστε μήτʼ ἐμὲ
(375)  Οἰδίπους: μήτʼ ἄλλον, ὅστις φῶς ὁρᾷ, βλάψαι ποτʼ ἄν.
(376)  Τειρεσίας: οὐ γάρ σε μοῖρα πρός γʼ ἐμοῦ πεσεῖν, ἐπεὶ
(377)  Τειρεσίας: ἱκανὸς Ἀπόλλων, ᾧ τάδʼ ἐκπρᾶξαι μέλει.
(378)  Οἰδίπους: Κρέοντος ἢ σοῦ ταῦτα τἀξευρήματα;
(379)  Τειρεσίας: Κρέων δέ σοι πῆμʼ οὐδέν, ἀλλʼ αὐτὸς σὺ σοί.
(380)  Οἰδίπους: ὦ πλοῦτε καὶ τυραννὶ καὶ τέχνη τέχνης
(381)  Οἰδίπους: ὑπερφέρουσα τῷ πολυζήλῳ βίῳ,
(382)  Οἰδίπους: ὅσος παρʼ ὑμῖν ὁ φθόνος φυλάσσεται,
(383)  Οἰδίπους: εἰ τῆσδέ γʼ ἀρχῆς οὕνεχʼ, ἣν ἐμοὶ πόλις
(384)  Οἰδίπους: δωρητόν, οὐκ αἰτητόν, εἰσεχείρισεν,
(385)  Οἰδίπους: ταύτης Κρέων ὁ πιστός, οὑξ ἀρχῆς φίλος,
(386)  Οἰδίπους: λάθρᾳ μʼ ὑπελθὼν ἐκβαλεῖν ἱμείρεται,
(387)  Οἰδίπους: ὑφεὶς μάγον τοιόνδε μηχανορράφον,
(388)  Οἰδίπους: δόλιον ἀγύρτην, ὅστις ἐν τοῖς κέρδεσιν
(389)  Οἰδίπους: μόνον δέδορκε, τὴν τέχνην δʼ ἔφυ τυφλός.
(390)  Οἰδίπους: ἐπεί, φέρʼ εἰπέ, ποῦ σὺ μάντις εἶ σαφής;
(391)  Οἰδίπους: πῶς οὐκ, ὅθʼ ἡ ῥαψῳδὸς ἐνθάδʼ ἦν κύων,
(392)  Οἰδίπους: ηὔδας τι τοῖσδʼ ἀστοῖσιν ἐκλυτήριον;
(393)  Οἰδίπους: καίτοι τό γʼ αἴνιγμʼ οὐχὶ τοὐπιόντος ἦν
(394)  Οἰδίπους: ἀνδρὸς διειπεῖν, ἀλλὰ μαντείας ἔδει·
(395)  Οἰδίπους: ἣν οὔτʼ ἀπʼ οἰωνῶν σὺ προυφάνης ἔχων
(396)  Οἰδίπους: οὔτʼ ἐκ θεῶν του γνωτόν· ἀλλʼ ἐγὼ μολών,
(397)  Οἰδίπους: ὁ μηδὲν εἰδὼς Οἰδίπους, ἔπαυσά νιν,
(398)  Οἰδίπους: γνώμῃ κυρήσας οὐδʼ ἀπʼ, οἰωνῶν μαθών·
(399)  Οἰδίπους: ὃν δὴ σὺ πειρᾷς ἐκβαλεῖν, δοκῶν θρόνοις
(400)  Οἰδίπους: παραστατήσειν τοῖς Κρεοντείοις πέλας.
(401)  Οἰδίπους: κλαίων δοκεῖς μοι καὶ σὺ χὠ συνθεὶς τάδε
(402)  Οἰδίπους: ἀγηλατήσειν· εἰ δὲ μὴ ʼδόκεις γέρων
(403)  Οἰδίπους: εἶναι, παθὼν ἔγνως ἂν οἷά περ φρονεῖς.
(404)  Χορός: ἡμῖν μὲν εἰκάζουσι καὶ τὰ τοῦδʼ ἔπη
(405)  Χορός: ὀργῇ λελέχθαι καὶ τά σʼ, Οἰδίπους, δοκεῖ,
(406)  Χορός: δεῖ δʼ οὐ τοιούτων, ἀλλʼ ὅπως τὰ τοῦ θεοῦ
(407)  Χορός: μαντεῖʼ ἄριστα λύσομεν, τόδε σκοπεῖν.
(408)  Τειρεσίας: εἰ καὶ τυραννεῖς, ἐξισωτέον τὸ γοῦν
(409)  Τειρεσίας: ἴσʼ ἀντιλέξαι· τοῦδε γὰρ κἀγὼ κρατῶ.
(410)  Τειρεσίας: οὐ γάρ τι σοὶ ζῶ δοῦλος, ἀλλὰ Λοξίᾳ·
(411)  Τειρεσίας: ὥστʼ οὐ Κρέοντος προστάτου γεγράψομαι.
(412)  Τειρεσίας: λέγω δʼ, ἐπειδὴ καὶ τυφλόν μʼ ὠνείδισας·
(413)  Τειρεσίας: σὺ καὶ δέδορκας κοὐ βλέπεις ἵνʼ εἶ κακοῦ,
(414)  Τειρεσίας: οὐδʼ ἔνθα ναίεις, οὐδʼ ὅτων οἰκεῖς μέτα.
(415)  Τειρεσίας: ἆρʼ οἶσθʼ ἀφʼ ὧν εἶ; καὶ λέληθας ἐχθρὸς ὢν
(416)  Τειρεσίας: τοῖς σοῖσιν αὐτοῦ νέρθε κἀπὶ γῆς ἄνω,
(417)  Τειρεσίας: καί σʼ ἀμφιπλὴξ μητρός τε καὶ τοῦ σοῦ πατρὸς
(418)  Τειρεσίας: ἐλᾷ ποτʼ ἐκ γῆς τῆσδε δεινόπους ἀρά,
(419)  Τειρεσίας: βλέποντα νῦν μὲν ὄρθʼ, ἔπειτα δὲ σκότον.
(420)  Τειρεσίας: βοῆς δὲ τῆς σῆς ποῖος οὐκ ἔσται λιμήν,
(421)  Τειρεσίας: ποῖος Κιθαιρὼν οὐχὶ σύμφωνος τάχα,
(422)  Τειρεσίας: ὅταν καταίσθῃ τὸν ὑμέναιον, ὃν δόμοις
(423)  Τειρεσίας: ἄνορμον εἰσέπλευσας, εὐπλοίας τυχών;
(424)  Τειρεσίας: ἄλλων δὲ πλῆθος οὐκ ἐπαισθάνει κακῶν,
(425)  Τειρεσίας: ἅ σʼ ἐξισώσει σοί τε καὶ τοῖς σοῖς τέκνοις.
(426)  Τειρεσίας: πρὸς ταῦτα καὶ Κρέοντα καὶ τοὐμὸν στόμα
(427)  Τειρεσίας: προπηλάκιζε· σοῦ γὰρ οὐκ ἔστιν βροτῶν
(428)  Τειρεσίας: κάκιον ὅστις ἐκτριβήσεταί ποτε.
(429)  Οἰδίπους: ἦ ταῦτα δῆτʼ ἀνεκτὰ πρὸς τούτου κλύειν;
(430)  Οἰδίπους: οὐκ εἰς ὄλεθρον; οὐχὶ θᾶσσον; οὐ πάλιν
(431)  Οἰδίπους: ἄψορρος οἴκων τῶνδʼ ἀποστραφεὶς ἄπει;
(432)  Τειρεσίας: οὐδʼ ἱκόμην ἔγωγʼ ἄν, εἰ σὺ μὴ ʼκάλεις.
(433)  Οἰδίπους: οὐ γάρ τί σʼ ᾔδη μῶρα φωνήσοντʼ, ἐπεὶ
(434)  Οἰδίπους: σχολῇ σʼ ἂν οἴκους τοὺς ἐμοὺς ἐστειλάμην.
(435)  Τειρεσίας: ἡμεῖς τοιοίδʼ ἔφυμεν, ὡς μὲν σοὶ δοκεῖ,
(436)  Τειρεσίας: μῶροι, γονεῦσι δʼ, οἵ σʼ ἔφυσαν, ἔμφρονες.
(437)  Οἰδίπους: ποίοισι; μεῖνον, τίς δέ μʼ ἐκφύει βροτῶν;
(438)  Τειρεσίας: ἥδʼ ἡμέρα φύσει σε καὶ διαφθερεῖ.
(439)  Οἰδίπους: ὡς πάντʼ ἄγαν αἰνικτὰ κἀσαφῆ λέγεις.
(440)  Τειρεσίας: οὔκουν σὺ ταῦτʼ ἄριστος εὑρίσκειν ἔφυς;
(441)  Οἰδίπους: τοιαῦτʼ ὀνείδιζʼ, οἷς ἔμʼ εὑρήσεις μέγαν.
(442)  Τειρεσίας: αὕτη γε μέντοι σʼ ἡ τύχη διώλεσεν.
(443)  Οἰδίπους: ἀλλʼ εἰ πόλιν τήνδʼ ἐξέσωσʼ, οὔ μοι μέλει.
(444)  Τειρεσίας: ἄπειμι τοίνυν· καὶ σύ, παῖ, κόμιζέ με.
(445)  Οἰδίπους: κομιζέτω δῆθʼ· ὡς παρὼν σύ γʼ ἐμποδὼν
(446)  Οἰδίπους: ὀχλεῖς, συθείς τʼ ἂν οὐκ ἂν ἀλγύνοις πλέον.
(447)  Τειρεσίας: εἰπὼν ἄπειμʼ ὧν οὕνεκʼ, ἦλθον, οὐ τὸ σὸν
(448)  Τειρεσίας: δείσας πρόσωπον· οὐ γὰρ ἔσθʼ ὅπου μʼ ὀλεῖς.
(449)  Τειρεσίας: λέγω δέ σοι· τὸν ἄνδρα τοῦτον, ὃν πάλαι
(450)  Τειρεσίας: ζητεῖς ἀπειλῶν κἀνακηρύσσων φόνον
(451)  Τειρεσίας: τὸν Λαΐειον, οὗτός ἐστιν ἐνθάδε,
(452)  Τειρεσίας: ξένος λόγῳ μέτοικος, εἶτα δʼ ἐγγενὴς
(453)  Τειρεσίας: φανήσεται Θηβαῖος, οὐδʼ ἡσθήσεται
(454)  Τειρεσίας: τῇ ξυμφορᾷ· τυφλὸς γὰρ ἐκ δεδορκότος
(455)  Τειρεσίας: καὶ πτωχὸς ἀντὶ πλουσίου ξένην ἔπι
(456)  Τειρεσίας: σκήπτρῳ προδεικνὺς γαῖαν ἐμπορεύσεται.
(457)  Τειρεσίας: φανήσεται δὲ παισὶ τοῖς αὑτοῦ ξυνὼν
(458)  Τειρεσίας: ἀδελφὸς αὑτὸς καὶ πατήρ, κἀξ ἧς ἔφυ
(459)  Τειρεσίας: γυναικὸς υἱὸς καὶ πόσις, καὶ τοῦ πατρὸς
(460)  Τειρεσίας: ὁμόσπορός τε καὶ φονεύς. καὶ ταῦτʼ ἰὼν
(461)  Τειρεσίας: εἴσω λογίζου· κἂν λάβῃς ἐψευσμένον,
(462)  Τειρεσίας: φάσκειν ἔμʼ ἤδη μαντικῇ μηδὲν φρονεῖν.
(463y) === Chor ===
(463x) == Strophe 1 ==
(463)  Χορός: τίς ὅντινʼ ἁ θεσπιέπεια Δελφὶς εἶπε πέτρα
(465)  Χορός: ἄρρητʼ ἀρρήτων τελέσαντα φοινίαισι χερσίν;
(466)  Χορός: ὥρα νιν ἀελλάδων
(467)  Χορός: ἵππων σθεναρώτερον
(468)  Χορός: φυγᾷ πόδα νωμᾶν.
(469)  Χορός: ἔνοπλος γὰρ ἐπʼ αὐτὸν ἐπενθρῴσκει
(470)  Χορός: πυρὶ καὶ στεροπαῖς ὁ Διὸς γενέτας,
(471)  Χορός: δειναὶ δʼ ἅμʼ ἕπονται
(472)  Χορός: κῆρες ἀναπλάκητοι
(473x) == Antistrophe 1 ==
(473)  Χορός: ἔλαμψε γὰρ τοῦ νιφόεντος ἀρτίως φανεῖσα
(474)  Χορός: φάμα Παρνασοῦ τὸν ἄδηλον ἄνδρα πάντʼ ἰχνεύειν.
(475)  Χορός: φοιτᾷ γὰρ ὑπʼ ἀγρίαν
(476)  Χορός: ὕλαν ἀνά τʼ ἄντρα καὶ
(477)  Χορός: πέτρας ἰσόταυρος
(478)  Χορός: μέλεος μελέῳ ποδὶ χηρεύων,
(480)  Χορός: τὰ μεσόμφαλα γᾶς ἀπονοσφίζων
(481)  Χορός: μαντεῖα· τὰ δʼ ἀεὶ
(482)  Χορός: ζῶντα περιποτᾶται.
(483x) == Strophe 2 ==
(483)  Χορός: δεινὰ μὲν οὖν, δεινὰ ταράσσει σοφὸς οἰωνοθέτας
(485)  Χορός: οὔτε δοκοῦντʼ οὔτʼ ἀποφάσκονθʼ· ὅ τι λέξω δʼ ἀπορῶ.
(486)  Χορός: πέτομαι δʼ ἐλπίσιν οὔτʼ, ἐνθάδʼ ὁρῶν οὔτʼ ὀπίσω.
(487)  Χορός: τί γὰρ ἢ Λαβδακίδαις
(490)  Χορός: ἢ τῷ Πολύβου νεῖκος ἔκειτʼ, οὔτε πάροιθέν ποτʼ ἔγωγʼ
(491)  Χορός: ἔμαθον, πρὸς ὅτου δὴ βασανίζων βασάνῳ
(492)  Χορός: ἐπὶ τὰν ἐπίδαμον φάτιν εἶμʼ Οἰδιπόδα Λαβδακίδαις
(495)  Χορός: ἐπίκουρος ἀδήλων θανάτων.
(496x) == Antistrophe 2 ==
(496)  Χορός: ἀλλʼ ὁ μὲν οὖν Ζεὺς ὅ τʼ Ἀπόλλων ξυνετοὶ καὶ τὰ βροτῶν
(500)  Χορός: εἰδότες· ἀνδρῶν δʼ ὅτι μάντις πλέον ἢ ʼγὼ φέρεται,
(501)  Χορός: κρίσις οὔκ ἔστιν ἀλαθής· σοφίᾳ δʼ ἂν σοφίαν
(502)  Χορός: παραμείψειεν ἀνήρ.
(505)  Χορός: ἀλλʼ οὔποτʼ ἔγωγʼ ἄν, πρὶν ἴδοιμʼ ὀρθὸν ἔπος, μεμφομένων ἂν καταφαίην.
(506)  Χορός: φανερὰ γὰρ ἐπʼ αὐτῷ, πτερόεσσʼ ἦλθε κόρα
(510)  Χορός: ποτέ, καὶ σοφὸς ὤφθη βασάνῳ θʼ ἁδύπολις τῷ ἀπʼ ἐμᾶς
(511)  Χορός: φρενὸς οὔποτʼ ὀφλήσει κακίαν.
(513x) === Episode ===
(513)  Κρέων: ἄνδρες πολῖται, δείνʼ ἔπη πεπυσμένος
(514)  Κρέων: κατηγορεῖν μου τὸν τύραννον Οἰδίπουν,
(515)  Κρέων: πάρειμʼ ἀτλητῶν. εἰ γὰρ ἐν ταῖς ξυμφοραῖς
(516)  Κρέων: ταῖς νῦν νομίζει πρός γʼ ἐμοῦ πεπονθέναι
(517)  Κρέων: λόγοισιν εἴτʼ ἔργοισιν εἰς βλάβην φέρον,
(518)  Κρέων: οὔτοι βίου μοι τοῦ μακραίωνος πόθος,
(519)  Κρέων: φέροντι τήνδε βάξιν. οὐ γὰρ εἰς ἁπλοῦν
(520)  Κρέων: ἡ ζημία μοι τοῦ λόγου τούτου φέρει,
(521)  Κρέων: ἀλλʼ ἐς μέγιστον, εἰ κακὸς μὲν ἐν πόλει,
(522)  Κρέων: κακὸς δὲ πρὸς σοῦ καὶ φίλων κεκλήσομαι.
(523)  Χορός: ἀλλʼ ἦλθε μὲν δὴ τοῦτο τοὔνειδος τάχʼ ἂν
(524)  Χορός: ὀργῇ βιασθὲν μᾶλλον ἢ γνώμῃ φρενῶν.
(525)  Κρέων: τοὔπος δʼ ἐφάνθη, ταῖς ἐμαῖς γνώμαις ὅτι
(526)  Κρέων: πεισθεὶς ὁ μάντις τοὺς λόγους ψευδεῖς λέγοι;
(527)  Χορός: ηὐδᾶτο μὲν τάδʼ, οἶδα δʼ οὐ γνώμῃ τίνι.
(528)  Κρέων: ἐξ ὀμμάτων δʼ ὀρθῶν τε κἀξ ὀρθῆς φρενὸς
(529)  Κρέων: κατηγορεῖτο τοὐπίκλημα τοῦτό μου;
(530)  Χορός: οὐκ οἶδʼ· ἃ γὰρ δρῶσʼ, οἱ κρατοῦντες οὐχ ὁρῶ.
(531)  Χορός: αὐτὸς δʼ ὅδʼ ἤδη δωμάτων ἔξω περᾷ.
(532)  Οἰδίπους: οὗτος σύ, πῶς δεῦρʼ ἦλθες; ἦ τοσόνδʼ ἔχεις
(533)  Οἰδίπους: τόλμης πρόσωπον ὥστε τὰς ἐμὰς στέγας
(534)  Οἰδίπους: ἵκου, φονεὺς ὢν τοῦδε τἀνδρὸς ἐμφανῶς
(535)  Οἰδίπους: λῃστής τʼ ἐναργὴς τῆς ἐμῆς τυραννίδος;
(536)  Οἰδίπους: φέρʼ εἰπὲ πρὸς θεῶν, δειλίαν ἢ μωρίαν
(537)  Οἰδίπους: ἰδών τινʼ ἔν μοι ταῦτʼ ἐβουλεύσω ποεῖν;
(538)  Οἰδίπους: ἢ τοὔργον ὡς οὐ γνωριοῖμί σου τόδε
(539)  Οἰδίπους: δόλῳ προσέρπον ἢ οὐκ ἀλεξοίμην μαθών;
(540)  Οἰδίπους: ἆρʼ οὐχὶ μῶρόν ἐστι τοὐγχείρημά σου,
(541)  Οἰδίπους: ἄνευ τε πλήθους καὶ φίλων τυραννίδα
(542)  Οἰδίπους: θηρᾶν, ὃ πλήθει χρήμασίν θʼ ἁλίσκεται;
(543)  Κρέων: οἶσθʼ ὡς πόησον; ἀντὶ τῶν εἰρημένων
(544)  Κρέων: ἴσʼ ἀντάκουσον, κᾆτα κρῖνʼ αὐτὸς μαθών.
(545)  Οἰδίπους: λέγειν σὺ δεινός, μανθάνειν δʼ ἐγὼ κακὸς
(546)  Οἰδίπους: σοῦ· δυσμενῆ γὰρ καὶ βαρύν σʼ ηὕρηκʼ ἐμοί.
(547)  Κρέων: τοῦτʼ αὐτὸ νῦν μου πρῶτʼ ἄκουσον ὡς ἐρῶ.
(548)  Οἰδίπους: τοῦτʼ αὐτὸ μή μοι φράζʼ, ὅπως οὐκ εἶ κακός.
(549)  Κρέων: εἴ τοι νομίζεις κτῆμα τὴν αὐθαδίαν
(550)  Κρέων: εἶναί τι τοῦ νοῦ χωρίς, οὐκ ὀρθῶς φρονεῖς.
(551)  Οἰδίπους: εἴ τοι νομίζεις ἄνδρα συγγενῆ κακῶς
(552)  Οἰδίπους: δρῶν οὐχ ὑφέξειν τὴν δίκην, οὐκ εὖ φρονεῖς.
(553)  Κρέων: ξύμφημί σοι ταῦτʼ ἔνδικʼ εἰρῆσθαι· τὸ δὲ
(554)  Κρέων: πάθημʼ ὁποῖον φὴς παθεῖν, δίδασκέ με.
(555)  Οἰδίπους: ἔπειθες ἢ οὐκ ἔπειθες, ὡς χρείη μʼ ἐπὶ
(556)  Οἰδίπους: τὸν σεμνόμαντιν ἄνδρα πέμψασθαί τινα;
(557)  Κρέων: καὶ νῦν ἔθʼ αὑτός εἰμι τῷ βουλεύματι.
(558)  Οἰδίπους: πόσον τινʼ ἤδη δῆθʼ ὁ Λάϊος χρόνον
(559)  Κρέων: δέδρακε ποῖον ἔργον; οὐ γὰρ ἐννοῶ.
(560)  Οἰδίπους: ἄφαντος ἔρρει θανασίμῳ χειρώματι;
(561)  Κρέων: μακροὶ παλαιοί τʼ ἂν μετρηθεῖεν χρόνοι.
(562)  Οἰδίπους: τότʼ οὖν ὁ μάντις οὗτος ἦν ἐν τῇ τέχνῃ;
(563)  Κρέων: σοφός γʼ ὁμοίως κἀξ ἴσου τιμώμενος.
(564)  Οἰδίπους: ἐμνήσατʼ οὖν ἐμοῦ τι τῷ τότʼ ἐν χρόνῳ;
(565)  Κρέων: οὔκουν ἐμοῦ γʼ ἑστῶτος οὐδαμοῦ πέλας.
(566)  Οἰδίπους: ἀλλʼ οὐκ ἔρευναν τοῦ κτανόντος ἔσχετε;
(567)  Κρέων: παρέσχομεν, πῶς δʼ οὐχί; κοὐκ ἠκούσαμεν.
(568)  Οἰδίπους: πῶς οὖν τόθʼ οὗτος ὁ σοφὸς οὐκ ηὔδα τάδε;
(569)  Κρέων: οὐκ οἶδʼ· ἐφʼ οἷς γὰρ μὴ φρονῶ σιγᾶν φιλῶ.
(570)  Οἰδίπους: τοσόνδε γʼ οἶσθα καὶ λέγοις ἂν εὖ φρονῶν.
(571)  Κρέων: ποῖον τόδʼ; εἰ γὰρ οἶδά γʼ, οὐκ ἀρνήσομαι.
(572)  Οἰδίπους: ὁθούνεκʼ, εἰ μὴ σοὶ ξυνῆλθε, τάσδʼ ἐμὰς
(573)  Οἰδίπους: οὐκ ἄν ποτʼ εἶπε Λαΐου διαφθοράς.
(574)  Κρέων: εἰ μὲν λέγει τάδʼ, αὐτὸς οἶσθʼ· ἐγὼ δὲ σοῦ
(575)  Κρέων: μαθεῖν δικαιῶ ταὔθʼ ἅπερ κἀμοῦ σὺ νῦν.
(576)  Οἰδίπους: ἐκμάνθανʼ· οὐ γὰρ δὴ φονεὺς ἁλώσομαι.
(577)  Κρέων: τί δῆτʼ; ἀδελφὴν τὴν ἐμὴν γήμας ἔχεις;
(578)  Οἰδίπους: ἄρνησις οὐκ ἔνεστιν ὧν ἀνιστορεῖς.
(579)  Κρέων: ἄρχεις δʼ ἐκείνῃ ταὐτὰ γῆς ἴσον νέμων;
(580)  Οἰδίπους: ἃν ᾖ θέλουσα πάντʼ ἐμοῦ κομίζεται.
(581)  Κρέων: οὔκουν ἰσοῦμαι σφῷν ἐγὼ δυοῖν τρίτος;
(582)  Οἰδίπους: ἐνταῦθα γὰρ δὴ καὶ κακὸς φαίνει φίλος.
(583)  Κρέων: οὔκ, εἰ διδοίης γʼ ὡς ἐγὼ σαυτῷ λόγον.
(584)  Κρέων: σκέψαι δὲ τοῦτο πρῶτον, εἴ τινʼ ἂν δοκεῖς
(585)  Κρέων: ἄρχειν ἑλέσθαι ξὺν φόβοισι μᾶλλον ἢ
(586)  Κρέων: ἄτρεστον εὕδοντʼ, εἰ τά γʼ αὔθʼ ἕξει κράτη.
(587)  Κρέων: ἐγὼ μὲν οὖν οὔτʼ αὐτὸς ἱμείρων ἔφυν
(588)  Κρέων: τύραννος εἶναι μᾶλλον ἢ τύραννα δρᾶν,
(589)  Κρέων: οὔτʼ ἄλλος ὅστις σωφρονεῖν ἐπίσταται.
(590)  Κρέων: νῦν μὲν γὰρ ἐκ σοῦ πάντʼ ἄνευ φόβου φέρω,
(591)  Κρέων: εἰ δʼ αὐτὸς ἦρχον, πολλὰ κἂν ἄκων ἔδρων.
(592)  Κρέων: πῶς δῆτʼ ἐμοὶ τυραννὶς ἡδίων ἔχειν
(593)  Κρέων: ἀρχῆς ἀλύπου καὶ δυναστείας ἔφυ;
(594)  Κρέων: οὔπω τοσοῦτον ἠπατημένος κυρῶ
(595)  Κρέων: ὥστʼ ἄλλα χρῄζειν ἢ τὰ σὺν κέρδει καλά.
(596)  Κρέων: νῦν πᾶσι χαίρω, νῦν με πᾶς ἀσπάζεται,
(597)  Κρέων: νῦν οἱ σέθεν χρῄζοντες ἐκκαλοῦσί με·
(598)  Κρέων: τὸ γὰρ τυχεῖν αὐτοῖσι πᾶν ἐνταῦθʼ ἔνι.
(599)  Κρέων: πῶς δῆτʼ ἐγὼ κεῖνʼ ἂν λάβοιμʼ ἀφεὶς τάδε;
(600)  Κρέων: οὐκ ἂν γένοιτο νοῦς κακὸς καλῶς φρονῶν.
(601)  Κρέων: ἀλλʼ οὔτʼ ἐραστὴς τῆσδε τῆς γνώμης ἔφυν
(602)  Κρέων: οὔτʼ ἂν μετʼ ἄλλου δρῶντος ἂν τλαίην ποτέ.
(603)  Κρέων: καὶ τῶνδʼ ἔλεγχον τοῦτο μὲν Πυθώδʼ ἰὼν
(604)  Κρέων: πεύθου τὰ χρησθέντʼ εἰ σαφῶς ἤγγειλά σοι·
(605)  Κρέων: τοῦτʼ ἄλλʼ, ἐάν με τῷ τερασκόπῳ λάβῃς
(606)  Κρέων: κοινῇ τι βουλεύσαντα, μή μʼ ἁπλῇ κτάνῃς
(607)  Κρέων: ψήφῳ, διπλῇ δέ, τῇ τʼ ἐμῇ καὶ σῇ, λαβών·
(608)  Κρέων: γνώμῃ δʼ ἀδήλῳ μή με χωρὶς αἰτιῶ.
(609)  Κρέων: οὐ γὰρ δίκαιον οὔτε τοὺς κακοὺς μάτην
(610)  Κρέων: χρηστοὺς νομίζειν οὔτε τοὺς χρηστοὺς κακούς.
(611)  Κρέων: φίλον γὰρ ἐσθλὸν ἐκβαλεῖν ἴσον λέγω
(612)  Κρέων: καὶ τὸν παρʼ αὑτῷ βίοτον, ὃν πλεῖστον, φιλεῖ.
(613)  Κρέων: ἀλλʼ ἐν χρόνῳ γνώσει τάδʼ ἀσφαλῶς, ἐπεὶ
(614)  Κρέων: χρόνος δίκαιον ἄνδρα δείκνυσιν μόνος·
(615)  Κρέων: κακὸν δὲ κἂν ἐν ἡμέρᾳ γνοίης μιᾷ.
(616)  Χορός: καλῶς ἔλεξεν εὐλαβουμένῳ πεσεῖν,
(617)  Χορός: ἄναξ· φρονεῖν γὰρ οἱ ταχεῖς οὐκ ἀσφαλεῖς.
(618)  Οἰδίπους: ὅταν ταχύς τις οὑπιβουλεύων λάθρᾳ
(619)  Οἰδίπους: χωρῇ, ταχὺν δεῖ κἀμὲ βουλεύειν πάλιν·
(620)  Οἰδίπους: εἰ δʼ ἡσυχάζων προσμενῶ, τὰ τοῦδε μὲν
(621)  Οἰδίπους: πεπραγμένʼ ἔσται, τἀμὰ δʼ ἡμαρτημένα.
(622)  Κρέων: τί δῆτα χρῄζεις; ἦ με γῆς ἔξω βαλεῖν;
(623)  Οἰδίπους: ἥκιστα· θνῄσκειν, οὐ φυγεῖν σε βούλομαι.
(624)  Οἰδίπους: ὡς ἂν προδείξῃς οἷόν ἐστι τὸ φθονεῖν.
(625)  Κρέων: ὡς οὐχ ὑπείξων οὐδὲ πιστεύσων λέγεις;
(625a)  Οἰδίπους: [[Zeile Lost]]
(626)  Κρέων: οὐ γὰρ φρονοῦντά σʼ εὖ βλέπω.
(626a)  Οἰδίπους: τὸ γοῦν ἐμόν.
(627)  Κρέων: ἀλλʼ ἐξ ἴσου δεῖ κἀμόν.
(627a)  Οἰδίπους: ἀλλʼ ἔφυς κακός.
(628)  Κρέων: εἰ δὲ ξυνίης μηδέν;
(628a)  Οἰδίπους: ἀρκτέον γʼ ὅμως.
(629)  Κρέων: οὔτοι κακῶς γʼ ἄρχοντος.
(629a)  Οἰδίπους: ὦ πόλις πόλις.
(630)  Κρέων: κἀμοὶ πόλεως μέτεστιν, οὐχί σοι μόνῳ.
(631)  Χορός: παύσασθʼ, ἄνακτες· καιρίαν δʼ ὑμῖν ὁρῶ
(632)  Χορός: τήνδʼ ἐκ δόμων στείχουσαν Ἰοκάστην, μεθʼ ἧς
(633)  Χορός: τὸ νῦν παρεστὸς νεῖκος εὖ θέσθαι χρεών.
(634)  Ἰοκάστη: τί τὴν ἄβουλον, ὦ ταλαίπωροι, στάσιν
(635)  Ἰοκάστη: γλώσσης ἐπήρασθʼ οὐδʼ ἐπαισχύνεσθε γῆς
(636)  Ἰοκάστη: οὕτω νοσούσης ἴδια κινοῦντες κακά;
(637)  Ἰοκάστη: οὐκ εἶ σύ τʼ οἴκους σύ τε, Κρέων, κατὰ στέγας,
(638)  Ἰοκάστη: καὶ μὴ τὸ μηδὲν ἄλγος εἰς μέγʼ οἴσετε;
(639)  Κρέων: ὅμαιμε, δεινά μʼ Οἰδίπους ὁ σὸς πόσις
(640)  Κρέων: δρᾶσαι δικαιοῖ δυοῖν ἀποκρίνας κακοῖν
(641)  Κρέων: ἢ γῆς ἀπῶσαι πατρίδος ἢ κτεῖναι λαβών.
(642)  Οἰδίπους: ξύμφημι· δρῶντα γάρ νιν, ὦ γύναι, κακῶς
(643)  Οἰδίπους: εἴληφα τοὐμὸν σῶμα σὺν τέχνῃ κακῇ.
(644)  Κρέων: μή νυν ὀναίμην, ἀλλʼ ἀραῖος, εἴ σέ τι
(645)  Κρέων: δέδρακʼ, ὀλοίμην, ὧν ἐπαιτιᾷ με δρᾶν.
(646)  Ἰοκάστη: ὦ πρὸς θεῶν πίστευσον, Οἰδίπους, τάδε,
(647)  Ἰοκάστη: μάλιστα μὲν τόνδʼ ὅρκον αἰδεσθεὶς θεῶν,
(648)  Ἰοκάστη: ἔπειτα κἀμὲ τούσδε θʼ οἳ πάρεισί σοι.
(649y) === Chor ===
(649x) == Strophe 1 ==
(649)  Χορός: πιθοῦ θελήσας φρονήσας τʼ, ἄναξ, λίσσομαι.
(650)  Οἰδίπους: τί σοι θέλεις δῆτʼ εἰκάθω;
(651)  Χορός: τὸν οὔτε πρὶν νήπιον νῦν τʼ ἐν ὅρκῳ μέγαν καταίδεσαι.
(652)  Οἰδίπους: οἶσθʼ οὖν ἃ χρῄζεις;
(653)  Χορός: οἶδα.
(654)  Οἰδίπους: φράζε δὴ τί φής.
(655)  Χορός: τὸν ἐναγῆ φίλον μήποτʼ ἐν αἰτίᾳ
(656)  Χορός: σὺν ἀφανεῖ λόγῳ σʼ ἄτιμον βαλεῖν.
(657)  Οἰδίπους: εὖ νυν ἐπίστω, ταῦθʼ ὅταν ζητῇς, ἐμοὶ
(658)  Οἰδίπους: ζητῶν ὄλεθρον ἢ φυγὴν ἐκ τῆσδε γῆς.
(660x) == Strophe 2 ==
(660)  Χορός: οὐ τὸν πάντων θεῶν θεὸν πρόμον
(661)  Χορός: Ἅλιον· ἐπεὶ ἄθεος ἄφιλος ὅ τι πύματον
(662)  Χορός: ὀλοίμαν, φρόνησιν εἰ τάνδʼ ἔχω.
(665)  Χορός: ἀλλά μοι δυσμόρῳ γᾶ φθινὰς
(666)  Χορός: τρύχει ψυχάν, τάδʼ εἰ κακοῖς κακὰ
(667)  Χορός: προσάψει τοῖς πάλαι τὰ πρὸς σφῷν.
(668)  Οἰδίπους: ὁ δʼ οὖν ἴτω, κεἰ χρή με παντελῶς θανεῖν
(670)  Οἰδίπους: ἢ γῆς ἄτιμον τῆσδʼ ἀπωσθῆναι βίᾳ.
(671)  Οἰδίπους: τὸ γὰρ σόν, οὐ τὸ τοῦδʼ, ἐποικτίρω στόμα
(672)  Οἰδίπους: ἐλεινόν· οὗτος δʼ ἔνθʼ ἂν ᾖ στυγήσεται.
(673)  Κρέων: στυγνὸς μὲν εἴκων δῆλος εἶ, βαρὺς δʼ, ὅταν
(674)  Κρέων: θυμοῦ περάσῃς· αἱ δὲ τοιαῦται φύσεις
(675)  Κρέων: αὑταῖς δικαίως εἰσὶν ἄλγισται φέρειν.
(676)  Οἰδίπους: οὔκουν μʼ ἐάσεις κἀκτὸς εἶ;
(677)  Κρέων: πορεύσομαι,
(678)  Κρέων: σοῦ μὲν τυχὼν ἀγνῶτος, ἐν δὲ τοῖσδʼ ἴσος.
(679x) == Antistrophe 1 ==
(679)  Χορός: γύναι, τί μέλλεις κομίζειν δόμων τόνδʼ ἔσω;
(680)  Ἰοκάστη: μαθοῦσά γʼ ἥτις ἡ τύχη.
(681)  Χορός: δόκησις ἀγνὼς λόγων ἦλθε, δάπτει δὲ καὶ τὸ μὴ ʼνʼδικον.
(682)  Ἰοκάστη: ἀμφοῖν ἀπʼ αὐτοῖν;
(683)  Χορός: ναίχι.
(684)  Ἰοκάστη: καὶ τίς ἦν λόγος;
(685)  Χορός: ἅλις ἔμοιγʼ, ἅλις, γᾶς προπονουμένας,
(686)  Χορός: φαίνεται ἔνθʼ ἔληξεν αὐτοῦ μένειν.
(687)  Οἰδίπους: ὁρᾷς ἵνʼ ἥκεις, ἀγαθὸς ὢν γνώμην ἀνήρ,
(688)  Οἰδίπους: τοὐμὸν παριεὶς καὶ καταμβλύνων κέαρ;
(690x) == Antistrophe 2 ==
(690)  Χορός: ὦναξ, εἶπον μὲν οὐχ ἅπαξ μόνον,
(691)  Χορός: ἴσθι δὲ παραφρόνιμον, ἄπορον ἐπὶ φρόνιμα
(692)  Χορός: πεφάνθαι μʼ ἄν, εἴ σʼ ἐνοσφιζόμαν,
(693)  Χορός: ὅς τʼ ἐμὰν γᾶν φίλαν ἐν πόνοις
(695)  Χορός: ἀλύουσαν κατʼ ὀρθὸν οὔρισας,
(696)  Χορός: τανῦν τʼ εὔπομπος, ἂν γένοιο.
(697)  Ἰοκάστη: πρὸς θεῶν δίδαξον κἄμʼ, ἄναξ, ὅτου ποτὲ
(698)  Ἰοκάστη: μῆνιν τοσήνδε πράγματος στήσας ἔχεις.
(700x) === Episode ===
(700)  Οἰδίπους: ἐρῶ· σὲ γὰρ τῶνδʼ ἐς πλέον, γύναι, σέβω·
(701)  Οἰδίπους: Κρέοντος, οἷά μοι βεβουλευκὼς ἔχει.
(702)  Ἰοκάστη: λέγʼ, εἰ σαφῶς τὸ νεῖκος ἐγκαλῶν ἐρεῖς.
(703)  Οἰδίπους: φονέα με φησὶ Λαΐου καθεστάναι.
(704)  Ἰοκάστη: αὐτὸς ξυνειδὼς ἢ μαθὼν ἄλλου πάρα;
(705)  Οἰδίπους: μάντιν μὲν οὖν κακοῦργον εἰσπέμψας, ἐπεὶ
(706)  Οἰδίπους: τό γʼ εἰς ἑαυτὸν πᾶν ἐλευθεροῖ στόμα.
(707)  Ἰοκάστη: σύ νυν ἀφεὶς σεαυτὸν ὧν λέγεις πέρι
(708)  Ἰοκάστη: ἐμοῦ ʼπάκουσον, καὶ μάθʼ οὕνεκʼ ἐστί σοι
(709)  Ἰοκάστη: βρότειον οὐδὲν μαντικῆς ἔχον τέχνης.
(710)  Ἰοκάστη: φανῶ δέ σοι σημεῖα τῶνδε σύντομα.
(711)  Ἰοκάστη: χρησμὸς γὰρ ἦλθε Λαΐῳ ποτʼ, οὐκ ἐρῶ
(712)  Ἰοκάστη: Φοίβου γʼ ἄπʼ αὐτοῦ, τῶν δʼ ὑπηρετῶν ἄπο,
(713)  Ἰοκάστη: ὡς αὐτὸν ἕξοι μοῖρα πρὸς παιδὸς θανεῖν,
(714)  Ἰοκάστη: ὅστις γένοιτʼ ἐμοῦ τε κἀκείνου πάρα.
(715)  Ἰοκάστη: καὶ τὸν μέν, ὥσπερ γʼ ἡ φάτις, ξένοι ποτὲ
(716)  Ἰοκάστη: λῃσταὶ φονεύουσʼ ἐν τριπλαῖς ἁμαξιτοῖς·
(717)  Ἰοκάστη: παιδὸς δὲ βλάστας οὐ διέσχον ἡμέραι
(718)  Ἰοκάστη: τρεῖς, καί νιν ἄρθρα κεῖνος ἐνζεύξας ποδοῖν
(719)  Ἰοκάστη: ἔρριψεν ἄλλων χερσὶν ἄβατον εἰς ὄρος.
(720)  Ἰοκάστη: κἀνταῦθʼ Ἀπόλλων οὔτʼ ἐκεῖνον ἤνυσεν
(721)  Ἰοκάστη: φονέα γενέσθαι πατρὸς οὔτε Λάϊον
(722)  Ἰοκάστη: τὸ δεινὸν οὑφοβεῖτο πρὸς παιδὸς θανεῖν.
(723)  Ἰοκάστη: τοιαῦτα φῆμαι μαντικαὶ διώρισαν,
(724)  Ἰοκάστη: ὧν ἐντρέπου σὺ μηδέν· ὧν γὰρ ἂν θεὸς
(725)  Ἰοκάστη: χρείαν ἐρευνᾷ, ῥᾳδίως αὐτὸς φανεῖ.
(726)  Οἰδίπους: οἷόν μʼ ἀκούσαντʼ ἀρτίως ἔχει, γύναι,
(727)  Οἰδίπους: ψυχῆς πλάνημα κἀνακίνησις φρενῶν.
(728)  Ἰοκάστη: ποίας μερίμνης τοῦθʼ ὑποστραφεὶς λέγεις;
(729)  Οἰδίπους: ἔδοξʼ ἀκοῦσαι σοῦ τόδʼ, ὡς ὁ Λάϊος
(730)  Οἰδίπους: κατασφαγείη πρὸς τριπλαῖς ἁμαξιτοῖς.
(731)  Ἰοκάστη: ηὐδᾶτο γὰρ ταῦτʼ οὐδέ πω λήξαντʼ ἔχει.
(732)  Οἰδίπους: καὶ ποῦ ʼσθʼ ὁ χῶρος οὗτος οὗ τόδʼ ἦν πάθος;
(733)  Ἰοκάστη: Φωκὶς μὲν ἡ γῆ κλῄζεται, σχιστὴ δʼ ὁδὸς
(734)  Ἰοκάστη: ἐς ταὐτὸ Δελφῶν κἀπὸ Δαυλίας ἄγει.
(735)  Οἰδίπους: καὶ τίς χρόνος τοῖσδʼ ἐστὶν οὑξεληλυθώς;
(736)  Ἰοκάστη: σχεδόν τι πρόσθεν ἢ σὺ τῆσδʼ ἔχων χθονὸς
(737)  Ἰοκάστη: ἀρχὴν ἐφαίνου, τοῦτʼ ἐκηρύχθη πόλει.
(738)  Οἰδίπους: ὦ Ζεῦ, τί μου δρᾶσαι βεβούλευσαι πέρι;
(739)  Ἰοκάστη: τί δʼ ἐστί σοι τοῦτʼ, Οἰδίπους, ἐνθύμιον;
(740)  Οἰδίπους: μήπω μʼ ἐρώτα· τὸν δὲ Λάϊον φύσιν
(741)  Οἰδίπους: τίνʼ ἦλθε φράζε, τίνα δʼ ἀκμὴν ἥβης ἔχων.
(742)  Ἰοκάστη: μέγας, χνοάζων ἄρτι λευκανθὲς κάρα,
(743)  Ἰοκάστη: μορφῆς δὲ τῆς σῆς οὐκ ἀπεστάτει πολύ.
(744)  Οἰδίπους: οἴμοι τάλας· ἔοικʼ ἐμαυτὸν εἰς ἀρὰς
(745)  Οἰδίπους: δεινὰς προβάλλων ἀρτίως οὐκ εἰδέναι.
(746)  Ἰοκάστη: πῶς φῄς; ὀκνῶ τοι πρός σʼ ἀποσκοποῦσʼ, ἄναξ.
(747)  Οἰδίπους: δεινῶς ἀθυμῶ μὴ βλέπων ὁ μάντις ᾖ·
(748)  Οἰδίπους: δείξεις δὲ μᾶλλον, ἢν ἓν ἐξείπῃς ἔτι.
(749)  Ἰοκάστη: καὶ μὴν ὀκνῶ μέν, ἃ δʼ ἂν ἔρῃ μαθοῦσʼ ἐρῶ.
(750)  Οἰδίπους: πότερον ἐχώρει βαιὸς ἢ πολλοὺς ἔχων
(751)  Οἰδίπους: ἄνδρας λοχίτας, οἷʼ ἀνὴρ ἀρχηγέτης;
(752)  Ἰοκάστη: πέντʼ ἦσαν οἱ ξύμπαντες, ἐν δʼ αὐτοῖσιν ἦν .
(753)  Ἰοκάστη: κῆρυξ· ἀπήνη δʼ ἦγε Λάϊον μία.
(754)  Οἰδίπους: αἰαῖ, τάδʼ ἤδη διαφανῆ. τίς ἦν ποτε
(755)  Οἰδίπους: ὁ τούσδε λέξας τοὺς λόγους ὑμῖν, γύναι;
(756)  Ἰοκάστη: οἰκεύς τις, ὅσπερ ἵκετʼ ἐκσωθεὶς μόνος.
(757)  Οἰδίπους: ἦ κἀν δόμοισι τυγχάνει τανῦν παρών;
(758)  Ἰοκάστη: οὐ δῆτʼ· ἀφʼ οὗ γὰρ κεῖθεν ἦλθε καὶ κράτη
(759)  Ἰοκάστη: σέ τʼ εἶδʼ ἔχοντα Λάϊόν τʼ ὀλωλότα,
(760)  Ἰοκάστη: ἐξικέτευσε τῆς ἐμῆς χειρὸς θιγὼν
(761)  Ἰοκάστη: ἀγρούς σφε πέμψαι κἀπὶ ποιμνίων νομάς,
(762)  Ἰοκάστη: ὡς πλεῖστον εἴη τοῦδʼ ἄποπτος ἄστεως.
(763)  Ἰοκάστη: κἄπεμψʼ ἐγώ νιν· ἄξιος γὰρ οἷʼ ἀνὴρ
(764)  Ἰοκάστη: δοῦλος φέρειν ἦν τῆσδε καὶ μείζω χάριν.
(765)  Οἰδίπους: πῶς ἂν μόλοι δῆθʼ ἡμὶν ἐν τάχει πάλιν;
(766)  Ἰοκάστη: πάρεστιν· ἀλλὰ πρὸς τί τοῦτʼ ἐφίεσαι;
(767)  Οἰδίπους: δέδοικʼ ἐμαυτόν, ὦ γύναι, μὴ πόλλʼ ἄγαν
(768)  Οἰδίπους: εἰρημένʼ ᾖ μοι διʼ ἅ νιν εἰσιδεῖν θέλω.
(769)  Ἰοκάστη: ἀλλʼ ἵξεται μέν· ἀξία δέ που μαθεῖν
(770)  Ἰοκάστη: κἀγὼ τά γʼ ἐν σοὶ δυσφόρως ἔχοντʼ, ἄναξ.
(771)  Οἰδίπους: κοὐ μὴ στερηθῇς γʼ, ἐς τοσοῦτον ἐλπίδων
(772)  Οἰδίπους: ἐμοῦ βεβῶτος. τῷ γὰρ ἂν καὶ μείζονι
(773)  Οἰδίπους: λέξαιμʼ ἂν ἢ σοί, διὰ τύχης τοιᾶσδʼ ἰών;
(774)  Οἰδίπους: ἐμοὶ πατὴρ μὲν Πόλυβος ἦν Κορίνθιος,
(775)  Οἰδίπους: μήτηρ δὲ Μερόπη Δωρίς. ἠγόμην δʼ ἀνὴρ
(776)  Οἰδίπους: ἀστῶν μέγιστος τῶν ἐκεῖ, πρίν μοι τύχη
(777)  Οἰδίπους: τοιάδʼ ἐπέστη, θαυμάσαι μὲν ἀξία,
(778)  Οἰδίπους: σπουδῆς γε μέντοι τῆς ἐμῆς οὐκ ἀξία.
(779)  Οἰδίπους: ἀνὴρ γὰρ ἐν δείπνοις μʼ ὑπερπλησθεὶς μέθῃ
(780)  Οἰδίπους: καλεῖ παρʼ οἴνῳ, πλαστὸς ὡς εἴην πατρί.
(781)  Οἰδίπους: κἀγὼ βαρυνθεὶς τὴν μὲν οὖσαν ἡμέραν
(782)  Οἰδίπους: μόλις κατέσχον, θἀτέρᾳ δʼ ἰὼν πέλας
(783)  Οἰδίπους: μητρὸς πατρός τʼ ἤλεγχον· οἱ δὲ δυσφόρως
(784)  Οἰδίπους: τοὔνειδος ἦγον τῷ μεθέντι τὸν λόγον.
(785)  Οἰδίπους: κἀγὼ τὰ μὲν κείνοιν ἐτερπόμην, ὅμως δʼ
(786)  Οἰδίπους: ἔκνιζέ μʼ ἀεὶ τοῦθʼ· ὑφεῖρπε γὰρ πολύ.
(787)  Οἰδίπους: λάθρᾳ δὲ μητρὸς καὶ πατρὸς πορεύομαι
(788)  Οἰδίπους: Πυθώδε, καί μʼ ὁ Φοῖβος ὧν μὲν ἱκόμην
(789)  Οἰδίπους: ἄτιμον ἐξέπεμψεν, ἄλλα δʼ ἄθλια
(790)  Οἰδίπους: καὶ δεινὰ καὶ δύστηνα προύφηνεν λέγων,
(791)  Οἰδίπους: ὡς μητρὶ μὲν χρείη με μιχθῆναι, γένος δʼ
(792)  Οἰδίπους: ἄτλητον ἀνθρώποισι δηλώσοιμʼ ὁρᾶν,
(793)  Οἰδίπους: φονεὺς δʼ ἐσοίμην τοῦ φυτεύσαντος πατρός.
(794)  Οἰδίπους: κἀγὼ ʼπακούσας ταῦτα τὴν Κορινθίαν,
(795)  Οἰδίπους: ἄστροις τὸ λοιπὸν ἐκμετρούμενος, χθόνα
(796)  Οἰδίπους: ἔφευγον, ἔνθα μήποτʼ ὀψοίμην κακῶν
(797)  Οἰδίπους: χρησμῶν ὀνείδη τῶν ἐμῶν τελούμενα.
(798)  Οἰδίπους: στείχων δʼ ἱκνοῦμαι τούσδε τοὺς χώρους, ἐν οἷς
(799)  Οἰδίπους: σὺ τὸν τύραννον τοῦτον ὄλλυσθαι λέγεις.
(800)  Οἰδίπους: καί σοι, γύναι, τἀληθὲς ἐξερῶ. τριπλῆς
(801)  Οἰδίπους: ὅτʼ ἦ κελεύθου τῆσδʼ ὁδοιπορῶν πέλας,
(802)  Οἰδίπους: ἐνταῦθά μοι κῆρύξ τε κἀπὶ πωλικῆς
(803)  Οἰδίπους: ἀνὴρ ἀπήνης ἐμβεβώς, οἷον σὺ φῇς,
(804)  Οἰδίπους: ξυνηντίαζον· κἀξ ὁδοῦ μʼ ὅ θʼ ἡγεμὼν
(805)  Οἰδίπους: αὐτός θʼ ὁ πρέσβυς πρὸς βίαν ἠλαυνέτην.
(806)  Οἰδίπους: κἀγὼ τὸν ἐκτρέποντα, τὸν τροχηλάτην,
(807)  Οἰδίπους: παίω διʼ ὀργῆς· καί μʼ ὁ πρέσβυς ὡς ὁρᾷ,
(808)  Οἰδίπους: ὄχου παραστείχοντα τηρήσας, μέσον
(809)  Οἰδίπους: κάρα διπλοῖς κέντροισί μου καθίκετο.
(810)  Οἰδίπους: οὐ μὴν ἴσην γʼ ἔτισεν, ἀλλὰ συντόμως
(811)  Οἰδίπους: σκήπτρῳ τυπεὶς ἐκ τῆσδε χειρὸς ὕπτιος
(812)  Οἰδίπους: μέσης ἀπήνης εὐθὺς ἐκκυλίνδεται·
(813)  Οἰδίπους: κτείνω δὲ τοὺς ξύμπαντας. εἰ δὲ τῷ ξένῳ
(814)  Οἰδίπους: τούτῳ προσήκει Λαΐου τι συγγενές,
(815)  Οἰδίπους: τίς τοῦδέ γʼ ἀνδρός ἐστιν ἀθλιώτερος;
(816)  Οἰδίπους: τίς ἐχθροδαίμων μᾶλλον ἂν γένοιτʼ ἀνήρ;
(817)  Οἰδίπους: ὃν μὴ ξένων ἔξεστι μηδʼ ἀστῶν τινι
(818)  Οἰδίπους: δόμοις δέχεσθαι μηδὲ προσφωνεῖν τινα,
(819)  Οἰδίπους: ὠθεῖν δʼ ἀπʼ οἴκων. καὶ τάδʼ οὔτις ἄλλος ἦν
(820)  Οἰδίπους: ἢ ʼγὼ ʼπʼ ἐμαυτῷ τάσδʼ ἀρὰς ὁ προστιθείς.
(821)  Οἰδίπους: λέχη δὲ τοῦ θανόντος ἐκ χεροῖν ἐμαῖν
(822)  Οἰδίπους: χραίνω, διʼ ὧνπερ ὤλετʼ· ἆρʼ ἔφυν κακός;
(823)  Οἰδίπους: ἆρʼ οὐχὶ πᾶς ἄναγνος; εἴ με χρὴ φυγεῖν,
(824)  Οἰδίπους: καί μοι φυγόντι μἤστι τοὺς ἐμοὺς ἰδεῖν
(825)  Οἰδίπους: μηδʼ ἐμβατεύειν πατρίδος, ἢ γάμοις με δεῖ
(826)  Οἰδίπους: μητρὸς ζυγῆναι καὶ πατέρα κατακτανεῖν
(827)  Οἰδίπους: Πόλυβον, ὃς ἐξέφυσε κἀξέθρεψέ με.
(828)  Οἰδίπους: ἆρʼ οὐκ ἀπʼ ὠμοῦ ταῦτα δαίμονός τις ἂν
(829)  Οἰδίπους: κρίνων ἐπʼ ἀνδρὶ τῷδʼ ἂν ὀρθοίη λόγον;
(830)  Οἰδίπους: μὴ δῆτα, μὴ δῆτʼ, ὦ θεῶν ἁγνὸν σέβας,
(831)  Οἰδίπους: ἴδοιμι ταύτην ἡμέραν, ἀλλʼ ἐκ βροτῶν
(832)  Οἰδίπους: βαίην ἄφαντος πρόσθεν ἢ τοιάνδʼ ἰδεῖν
(833)  Οἰδίπους: κηλῖδʼ ἐμαυτῷ συμφορᾶς ἀφιγμένην.
(834)  Χορός: ἡμῖν μέν, ὦναξ, ταῦτʼ ὀκνήρʼ· ἕως δʼ ἂν οὖν
(835)  Χορός: πρὸς τοῦ παρόντος ἐκμάθῃς, ἔχʼ ἐλπίδα.
(836)  Οἰδίπους: καὶ μὴν τοσοῦτόν γʼ ἐστί μοι τῆς ἐλπίδος,
(837)  Οἰδίπους: τὸν ἄνδρα τὸν βοτῆρα προσμεῖναι μόνον.
(838)  Ἰοκάστη: πεφασμένου δὲ τίς ποθʼ ἡ προθυμία;
(839)  Οἰδίπους: ἐγὼ διδάξω σʼ· ἢν γὰρ εὑρεθῇ λέγων
(840)  Οἰδίπους: σοὶ ταὔτʼ, ἔγωγʼ ἂν ἐκπεφευγοίην πάθος.
(841)  Ἰοκάστη: ποῖον δέ μου περισσὸν ἤκουσας λόγον;
(842)  Οἰδίπους: λῃστὰς ἔφασκες αὐτὸν ἄνδρας ἐννέπειν
(843)  Οἰδίπους: ὥς νιν κατακτείνειαν. εἰ μὲν οὖν ἔτι
(844)  Οἰδίπους: λέξει τὸν αὐτὸν ἀριθμόν, οὐκ ἐγὼ ʼκτανον·
(845)  Οἰδίπους: οὐ γὰρ γένοιτʼ ἂν εἷς γε τοῖς πολλοῖς ἴσος·
(846)  Οἰδίπους: εἰ δʼ ἄνδρʼ ἕνʼ οἰόζωνον αὐδήσει, σαφῶς
(847)  Οἰδίπους: τοῦτʼ ἐστὶν ἤδη τοὔργον εἰς ἐμὲ ῥέπον.
(848)  Ἰοκάστη: ἀλλʼ ὡς φανέν γε τοὔπος ὧδʼ ἐπίστασο,
(849)  Ἰοκάστη: κοὐκ ἔστιν αὐτῷ τοῦτό γʼ ἐκβαλεῖν πάλιν·
(850)  Ἰοκάστη: πόλις γὰρ ἤκουσʼ, οὐκ ἐγὼ μόνη, τάδε.
(851)  Ἰοκάστη: εἰ δʼ οὖν τι κἀκτρέποιτο τοῦ πρόσθεν λόγου,
(852)  Ἰοκάστη: οὔτοι ποτʼ, ὦναξ, σόν γε Λαΐου φόνον
(853)  Ἰοκάστη: φανεῖ δικαίως ὀρθόν, ὅν γε Λοξίας
(854)  Ἰοκάστη: διεῖπε χρῆναι παιδὸς ἐξ ἐμοῦ θανεῖν.
(855)  Ἰοκάστη: καίτοι νιν οὐ κεῖνός γʼ ὁ δύστηνός ποτε
(856)  Ἰοκάστη: κατέκτανʼ, ἀλλʼ αὐτὸς πάροιθεν ὤλετο.
(857)  Ἰοκάστη: ὥστʼ οὐχὶ μαντείας γʼ ἂν οὔτε τῇδʼ ἐγὼ
(858)  Ἰοκάστη: βλέψαιμʼ ἂν εἵνεκʼ οὔτε τῇδʼ ἂν ὕστερον.
(859)  Οἰδίπους: καλῶς νομίζεις· ἀλλʼ ὅμως τὸν ἐργάτην
(860)  Οἰδίπους: πέμψον τινὰ στελοῦντα μηδὲ τοῦτʼ ἀφῇς.
(861)  Ἰοκάστη: πέμψω ταχύνασʼ· ἀλλʼ ἴωμεν ἐς δόμους·
(862)  Ἰοκάστη: οὐδὲν γὰρ ἂν πράξαιμʼ ἂν ὧν οὐ σοὶ φίλον.
(863y) === Chor ===
(863x) == Strophe 1 ==
(863)  Χορός: εἴ μοι ξυνείη φέροντι
(864)  Χορός: μοῖρα τὰν εὔσεπτον ἁγνείαν λόγων
(865)  Χορός: ἔργων τε πάντων, ὧν νόμοι πρόκεινται
(866)  Χορός: ὑψίποδες, οὐρανίαν
(867)  Χορός: διʼ αἰθέρα τεκνωθέντες, ὧν Ὄλυμπος
(868)  Χορός: πατὴρ μόνος, οὐδέ νιν
(869)  Χορός: θνατὰ φύσις ἀνέρων
(870)  Χορός: ἔτικτεν οὐδὲ μή ποτε λάθα κατακοιμάσῃ·
(871)  Χορός: μέγας ἐν τούτοις θεὸς οὐδὲ γηράσκει.
(873x) == Antistrophe 1 ==
(873)  Χορός: ὕβρις φυτεύει τύραννον·
(874)  Χορός: ὕβρις, εἰ πολλῶν ὑπερπλησθῇ μάταν,
(875)  Χορός: ἃ μὴ ʼπίκαιρα μηδὲ συμφέροντα,
(876)  Χορός: ἀκρότατον εἰσαναβᾶσʼ
(877)  Χορός: αἶπος ἀπότομον ὤρουσεν εἰς ἀνάγκαν,
(878)  Χορός: ἔνθʼ οὐ ποδὶ χρησίμῳ
(880)  Χορός: χρῆται. τὸ καλῶς δʼ ἔχον
(881)  Χορός: πόλει πάλαισμα μήποτε λῦσαι θεὸν αἰτοῦμαι.
(882)  Χορός: θεὸν οὐ λήξω ποτὲ προστάταν ἴσχων.
(884x) == Strophe 2 ==
(884)  Χορός: εἰ δέ τις ὑπέροπτα χερσὶν ἢ λόγῳ πορεύεται,
(885)  Χορός: δίκας ἀφόβητος οὐδὲ δαιμόνων ἕδη σέβων,
(886)  Χορός: κακά νιν ἕλοιτο μοῖρα,
(887)  Χορός: δυσπότμου χάριν χλιδᾶς,
(888)  Χορός: εἰ μὴ τὸ κέρδος κερδανεῖ δικαίως
(890)  Χορός: καὶ τῶν ἀσέπτων ἔρξεται
(891)  Χορός: ἢ τῶν ἀθίκτων θίξεται ματᾴζων.
(892)  Χορός: τίς ἔτι ποτʼ ἐν τοῖσδʼ ἀνὴρ θεῶν βέλη
(893)  Χορός: εὔξεται ψυχᾶς ἀμύνειν;
(895)  Χορός: εἰ γὰρ αἱ τοιαίδε πράξεις τίμιαι,
(896)  Χορός: τί δεῖ με χορεύειν;
(897x) == Antistrophe 2 ==
(897)  Χορός: οὐκέτι τὸν ἄθικτον εἶμι γᾶς ἐπʼ ὀμφαλὸν σέβων,
(900)  Χορός: οὐδʼ ἐς τὸν Ἀβαῖσι ναὸν οὐδὲ τὰν Ὀλυμπίαν,
(901)  Χορός: εἰ μὴ τάδε χειρόδεικτα
(902)  Χορός: πᾶσιν ἁρμόσει βροτοῖς.
(903)  Χορός: ἀλλʼ, ὦ κρατύνων, εἴπερ ὄρθʼ ἀκούεις,
(905)  Χορός: Ζεῦ, πάντʼ ἀνάσσων, μὴ λάθοι
(906)  Χορός: σὲ τάν τε σὰν ἀθάνατον αἰὲν ἀρχάν.
(907)  Χορός: φθίνοντα γὰρ Λαΐου παλαίφατα
(908)  Χορός: θέσφατʼ ἐξαιροῦσιν ἤδη,
(909)  Χορός: κοὐδαμοῦ τιμαῖς Ἀπόλλων ἐμφανής·
(910)  Χορός: ἔρρει δὲ τὰ θεῖα.
(911x) === Episode ===
(911)  Ἰοκάστη: χώρας ἄνακτες, δόξα μοι παρεστάθη
(912)  Ἰοκάστη: ναοὺς ἱκέσθαι δαιμόνων, τάδʼ ἐν χεροῖν
(913)  Ἰοκάστη: στέφη λαβούσῃ κἀπιθυμιάματα.
(914)  Ἰοκάστη: ὑψοῦ γὰρ αἴρει θυμὸν Οἰδίπους ἄγαν
(915)  Ἰοκάστη: λύπαισι παντοίαισιν· οὐδʼ ὁποῖʼ ἀνὴρ
(916)  Ἰοκάστη: ἔννους τὰ καινὰ τοῖς πάλαι τεκμαίρεται,
(917)  Ἰοκάστη: ἀλλʼ ἐστὶ τοῦ λέγοντος, εἰ φόβους λέγοι.
(918)  Ἰοκάστη: ὅτʼ οὖν παραινοῦσʼ οὐδὲν ἐς πλέον ποιῶ,
(919)  Ἰοκάστη: πρὸς σʼ, ὦ Λύκειʼ Ἄπολλον, ἄγχιστος γὰρ εἶ,
(920)  Ἰοκάστη: ἱκέτις ἀφῖγμαι τοῖσδε σὺν κατεύγμασιν,
(921)  Ἰοκάστη: ὅπως λύσιν τινʼ ἡμὶν εὐαγῆ πόρῃς·
(922)  Ἰοκάστη: ὡς νῦν ὀκνοῦμεν πάντες ἐκπεπληγμένον
(923)  Ἰοκάστη: κεῖνον βλέποντες ὡς κυβερνήτην νεώς.
(924)  Ἄγγελος: ἆρʼ ἂν παρʼ ὑμῶν, ὦ ξένοι, μάθοιμʼ ὅπου
(925)  Ἄγγελος: τὰ τοῦ τυράννου δώματʼ ἐστὶν Οἰδίπου;
(926)  Ἄγγελος: μάλιστα δʼ αὐτὸν εἴπατʼ, εἰ κάτισθʼ ὅπου.
(927)  Χορός: στέγαι μὲν αἵδε, καὐτὸς ἔνδον, ὦ ξένε·
(928)  Χορός: γυνὴ δὲ μήτηρ ἥδε τῶν κείνου τέκνων.
(929)  Ἄγγελος: ἀλλʼ ὀλβία τε καὶ ξὺν ὀλβίοις ἀεὶ
(930)  Ἄγγελος: γένοιτʼ, ἐκείνου γʼ οὖσα παντελὴς δάμαρ.
(931)  Ἰοκάστη: αὔτως δὲ καὶ σύ γʼ, ὦ ξένʼ· ἄξιος γὰρ εἶ
(932)  Ἰοκάστη: τῆς εὐεπείας εἵνεκʼ· ἀλλὰ φράζʼ ὅτου
(933)  Ἰοκάστη: χρῄζων ἀφῖξαι χὤ τι σημῆναι θέλων.
(934)  Ἄγγελος: ἀγαθὰ δόμοις τε καὶ πόσει τῷ σῷ, γύναι.
(935)  Ἰοκάστη: τὰ ποῖα ταῦτα; παρὰ τίνος δʼ ἀφιγμένος;
(936)  Ἄγγελος: ἐκ τῆς Κορίνθου· τὸ δʼ ἔπος οὑξερῶ τάχα,
(937)  Ἄγγελος: ἥδοιο μέν, πῶς δʼ οὐκ ἄν, ἀσχάλλοις δʼ ἴσως.
(938)  Ἰοκάστη: τί δʼ ἔστι; ποίαν δύναμιν ὧδʼ ἔχει διπλῆν;
(939)  Ἄγγελος: τύραννον αὐτὸν οὑπιχώριοι χθονὸς
(940)  Ἄγγελος: τῆς Ἰσθμίας στήσουσιν, ὡς ηὐδᾶτʼ ἐκεῖ.
(941)  Ἰοκάστη: τί δʼ; οὐχ ὁ πρέσβυς Πόλυβος ἐγκρατὴς ἔτι;
(942)  Ἄγγελος: οὐ δῆτʼ, ἐπεί νιν θάνατος ἐν τάφοις ἔχει.
(943)  Ἰοκάστη: πῶς εἶπας; ἦ τέθνηκε Πόλυβος, ὦ γέρον;
(944)  Ἄγγελος: εἰ μὴ λέγω τἀληθές, ἀξιῶ θανεῖν.
(945)  Ἰοκάστη: ὦ πρόσπολʼ, οὐχὶ δεσπότῃ τάδʼ ὡς τάχος
(946)  Ἰοκάστη: μολοῦσα λέξεις; ὦ θεῶν μαντεύματα,
(947)  Ἰοκάστη: ἵνʼ ἐστέ· τοῦτον Οἰδίπους πάλαι τρέμων
(948)  Ἰοκάστη: τὸν ἄνδρʼ ἔφευγε μὴ κτάνοι, καὶ νῦν ὅδε
(949)  Ἰοκάστη: πρὸς τῆς τύχης ὄλωλεν οὐδὲ τοῦδʼ ὕπο.
(950)  Οἰδίπους: ὦ φίλτατον γυναικὸς Ἰοκάστης κάρα,
(951)  Οἰδίπους: τί μʼ ἐξεπέμψω δεῦρο τῶνδε δωμάτων;
(952)  Ἰοκάστη: ἄκουε τἀνδρὸς τοῦδε, καὶ σκόπει κλύων
(953)  Ἰοκάστη: τὰ σέμνʼ ἵνʼ ἥκει τοῦ θεοῦ μαντεύματα.
(954)  Οἰδίπους: οὗτος δὲ τίς ποτʼ ἐστὶ καὶ τί μοι λέγει;
(955)  Ἰοκάστη: ἐκ τῆς Κορίνθου, πατέρα τὸν σὸν ἀγγελῶν
(956)  Ἰοκάστη: ὡς οὐκέτʼ ὄντα Πόλυβον, ἀλλʼ ὀλωλότα.
(957)  Οἰδίπους: τί φῄς, ξένʼ; αὐτός μοι σὺ σημάντωρ γενοῦ.
(958)  Ἄγγελος: εἰ τοῦτο πρῶτον δεῖ μʼ ἀπαγγεῖλαι σαφῶς,
(959)  Ἄγγελος: εὖ ἴσθʼ ἐκεῖνον θανάσιμον βεβηκότα.
(960)  Οἰδίπους: πότερα δόλοισιν ἢ νόσου ξυναλλαγῇ;
(961)  Ἄγγελος: σμικρὰ παλαιὰ σώματʼ εὐνάζει ῥοπή.
(962)  Οἰδίπους: νόσοις ὁ τλήμων, ὡς ἔοικεν, ἔφθιτο.
(963)  Ἄγγελος: καὶ τῷ μακρῷ γε συμμετρούμενος χρόνῳ.
(964)  Οἰδίπους: φεῦ φεῦ, τί δῆτʼ ἄν, ὦ γύναι, σκοποῖτό τι
(965)  Οἰδίπους: τὴν Πυθόμαντιν ἑστίαν ἢ τοὺς ἄνω
(966)  Οἰδίπους: κλάζοντας ὄρνεις, ὧν ὑφηγητῶν ἐγὼ
(967)  Οἰδίπους: κτενεῖν ἔμελλον πατέρα τὸν ἐμόν; ὁ δὲ θανὼν
(968)  Οἰδίπους: κεύθει κάτω δὴ γῆς. ἐγὼ δʼ ὅδʼ ἐνθάδε
(969)  Οἰδίπους: ἄψαυστος ἔγχους· εἴ τι μὴ τὠμῷ πόθῳ
(970)  Οἰδίπους: κατέφθιθʼ· οὕτω δʼ ἂν θανὼν εἴη ʼξ ἐμοῦ.
(971)  Οἰδίπους: τὰ δʼ οὖν παρόντα συλλαβὼν θεσπίσματα
(972)  Οἰδίπους: κεῖται παρʼ Ἅιδῃ Πόλυβος ἄξιʼ οὐδενός.
(973)  Ἰοκάστη: οὔκουν ἐγώ σοι ταῦτα προύλεγον πάλαι;
(974)  Οἰδίπους: ηὔδας· ἐγὼ δὲ τῷ φόβῳ παρηγόμην.
(975)  Ἰοκάστη: μὴ νῦν ἔτʼ αὐτῶν μηδὲν ἐς θυμὸν βάλῃς.
(976)  Οἰδίπους: καὶ πῶς τὸ μητρὸς οὐκ ὀκνεῖν λέχος με δεῖ;
(977)  Ἰοκάστη: τί δʼ ἂν φοβοῖτʼ ἄνθρωπος ᾧ τὰ τῆς τύχης
(978)  Ἰοκάστη: κρατεῖ, πρόνοια δʼ ἐστὶν οὐδενὸς σαφής;
(979)  Ἰοκάστη: εἰκῆ κράτιστον ζῆν, ὅπως δύναιτό τις.
(980)  Ἰοκάστη: σὺ δʼ εἰς τὰ μητρὸς μὴ φοβοῦ νυμφεύματα·
(981)  Ἰοκάστη: πολλοὶ γὰρ ἤδη κἀν ὀνείρασιν βροτῶν
(982)  Ἰοκάστη: μητρὶ ξυνηυνάσθησαν. ἀλλὰ ταῦθʼ ὅτῳ
(983)  Ἰοκάστη: παρʼ οὐδέν ἐστι, ῥᾷστα τὸν βίον φέρει.
(984)  Οἰδίπους: καλῶς ἅπαντα ταῦτʼ ἂν ἐξείρητό σοι,
(985)  Οἰδίπους: εἰ μὴ ʼκύρει ζῶσʼ ἡ τεκοῦσα· νῦν δʼ ἐπεὶ
(986)  Οἰδίπους: ζῇ, πᾶσʼ ἀνάγκη, κεἰ καλῶς λέγεις, ὀκνεῖν.
(987)  Ἰοκάστη: καὶ μὴν μέγας γʼ ὀφθαλμὸς οἱ πατρὸς τάφοι.
(988)  Οἰδίπους: μέγας, ξυνίημʼ· ἀλλὰ τῆς ζώσης φόβος.
(989)  Ἄγγελος: ποίας δὲ καὶ γυναικὸς ἐκφοβεῖσθʼ ὕπερ;
(990)  Οἰδίπους: Μερόπης, γεραιέ, Πόλυβος ἧς ᾤκει μέτα.
(991)  Ἄγγελος: τί δʼ ἔστʼ ἐκείνης ὑμὶν ἐς φόβον φέρον;
(992)  Οἰδίπους: θεήλατον μάντευμα δεινόν, ὦ ξένε.
(993)  Ἄγγελος: ἦ ῥητόν; ἢ οὐχὶ θεμιτὸν ἄλλον εἰδέναι;
(994)  Οἰδίπους: μάλιστά γʼ· εἶπε γάρ με Λοξίας ποτὲ
(995)  Οἰδίπους: χρῆναι μιγῆναι μητρὶ τἠμαυτοῦ τό τε
(996)  Οἰδίπους: πατρῷον αἷμα χερσὶ ταῖς ἐμαῖς ἑλεῖν.
(997)  Οἰδίπους: ὧν οὕνεχʼ ἡ Κόρινθος ἐξ ἐμοῦ πάλαι
(998)  Οἰδίπους: μακρὰν ἀπῳκεῖτʼ· εὐτυχῶς μέν, ἀλλʼ ὅμως
(999)  Οἰδίπους: τὰ τῶν τεκόντων ὄμμαθʼ ἥδιστον βλέπειν.
(1000)  Ἄγγελος: ἦ γὰρ τάδʼ ὀκνῶν κεῖθεν ἦσθʼ ἀπόπτολις;
(1001)  Οἰδίπους: πατρός τε χρῄζων μὴ φονεὺς εἶναι, γέρον.
(1002)  Ἄγγελος: τί δῆτʼ ἐγὼ οὐχὶ τοῦδε τοῦ φόβου σʼ, ἄναξ,
(1003)  Ἄγγελος: ἐπείπερ εὔνους ἦλθον, ἐξελυσάμην;
(1004)  Οἰδίπους: καὶ μὴν χάριν γʼ ἂν ἀξίαν λάβοις ἐμοῦ.
(1005)  Ἄγγελος: καὶ μὴν μάλιστα τοῦτʼ ἀφικόμην, ὅπως
(1006)  Ἄγγελος: σοῦ πρὸς δόμους ἐλθόντος εὖ πράξαιμί τι.
(1007)  Οἰδίπους: ἀλλʼ οὔποτʼ εἶμι τοῖς φυτεύσασίν γʼ ὅμοῦ.
(1008)  Ἄγγελος: ὦ παῖ, καλῶς εἶ δῆλος οὐκ εἰδὼς τί δρᾷς.
(1009)  Οἰδίπους: πῶς, ὦ γεραιέ; πρὸς θεῶν δίδασκέ με.
(1010)  Ἄγγελος: εἰ τῶνδε φεύγεις οὕνεκʼ εἰς οἴκους μολεῖν.
(1011)  Οἰδίπους: ταρβῶν γε μή μοι Φοῖβος ἐξέλθῃ σαφής.
(1012)  Ἄγγελος: ἦ μὴ μίασμα τῶν φυτευσάντων λάβῃς;
(1013)  Οἰδίπους: τοῦτʼ αὐτό, πρέσβυ, τοῦτό μʼ εἰσαεὶ φοβεῖ.
(1014)  Ἄγγελος: ἆρʼ οἶσθα δῆτα πρὸς δίκης οὐδὲν τρέμων;
(1015)  Οἰδίπους: πῶς δʼ οὐχί, παῖς γʼ εἰ τῶνδε γεννητῶν ἔφυν;
(1016)  Ἄγγελος: ὁθούνεκʼ ἦν σοι Πόλυβος οὐδὲν ἐν γένει.
(1017)  Οἰδίπους: πῶς εἶπας; οὐ γὰρ Πόλυβος ἐξέφυσέ με;
(1018)  Ἄγγελος: οὐ μᾶλλον οὐδὲν τοῦδε τἀνδρός, ἀλλʼ ἴσον.
(1019)  Οἰδίπους: καὶ πῶς ὁ φύσας ἐξ ἴσου τῷ μηδενί;
(1020)  Ἄγγελος: ἀλλʼ οὔ σʼ ἐγείνατʼ οὔτʼ ἐκεῖνος οὔτʼ ἐγώ.
(1021)  Οἰδίπους: ἀλλʼ ἀντὶ τοῦ δὴ παῖδά μʼ ὠνομάζετο;
(1022)  Ἄγγελος: δῶρόν ποτʼ, ἴσθι, τῶν ἐμῶν χειρῶν λαβών.
(1023)  Οἰδίπους: κᾆθʼ ὧδʼ ἀπʼ ἄλλης χειρὸς ἔστερξεν μέγα;
(1024)  Ἄγγελος: ἡ γὰρ πρὶν αὐτὸν ἐξέπεισʼ ἀπαιδία.
(1025)  Οἰδίπους: σὺ δʼ ἐμπολήσας ἢ τυχών μʼ αὐτῷ δίδως;
(1026)  Ἄγγελος: εὑρὼν ναπαίαις ἐν Κιθαιρῶνος πτυχαῖς.
(1027)  Οἰδίπους: ὡδοιπόρεις δὲ πρὸς τί τούσδε τοὺς τόπους;
(1028)  Ἄγγελος: ἐνταῦθʼ ὀρείοις ποιμνίοις ἐπεστάτουν.
(1029)  Οἰδίπους: ποιμὴν γὰρ ἦσθα κἀπὶ θητείᾳ πλάνης;
(1030)  Ἄγγελος: σοῦ τʼ, ὦ τέκνον, σωτήρ γε τῷ τότʼ ἐν χρόνῳ.
(1031)  Οἰδίπους: τί δʼ ἄλγος ἴσχοντʼ ἀγκάλαις με λαμβάνεις;
(1032)  Ἄγγελος: ποδῶν ἂν ἄρθρα μαρτυρήσειεν τὰ σά·
(1033)  Οἰδίπους: οἴμοι, τί τοῦτʼ ἀρχαῖον ἐννέπεις κακόν;
(1034)  Ἄγγελος: λύω σʼ ἔχοντα διατόρους ποδοῖν ἀκμάς.
(1035)  Οἰδίπους: δεινόν γʼ ὄνειδος σπαργάνων ἀνειλόμην.
(1036)  Ἄγγελος: ὥστʼ ὠνομάσθης ἐκ τύχης ταύτης ὃς εἶ.
(1037)  Οἰδίπους: ὦ πρὸς θεῶν, πρὸς μητρὸς ἢ πατρός; φράσον.
(1038)  Ἄγγελος: οὐκ οἶδʼ· ὁ δοὺς δὲ ταῦτʼ ἐμοῦ λῷον φρονεῖ.
(1039)  Οἰδίπους: ἦ γὰρ παρʼ ἄλλου μʼ ἔλαβες οὐδʼ αὐτὸς τυχών;
(1040)  Ἄγγελος: οὔκ, ἀλλὰ ποιμὴν ἄλλος ἐκδίδωσί μοι.
(1041)  Οἰδίπους: τίς οὗτος; ἦ κάτοισθα δηλῶσαι λόγῳ;
(1042)  Ἄγγελος: τῶν Λαΐου δήπου τις ὠνομάζετο.
(1043)  Οἰδίπους: ἦ τοῦ τυράννου τῆσδε γῆς πάλαι ποτέ;
(1044)  Ἄγγελος: μάλιστα· τούτου τἀνδρὸς οὗτος ἦν βοτήρ.
(1045)  Οἰδίπους: ἦ κἄστʼ ἔτι ζῶν οὗτος, ὥστʼ ἰδεῖν ἐμέ;
(1046)  Ἄγγελος: ὑμεῖς γʼ ἄριστʼ εἰδεῖτʼ ἂν οὑπιχώριοι.
(1047)  Οἰδίπους: ἔστιν τις ὑμῶν τῶν παρεστώτων πέλας,
(1048)  Οἰδίπους: ὅστις κάτοιδε τὸν βοτῆρʼ ὃν ἐννέπει,
(1049)  Οἰδίπους: εἴτʼ οὖν ἐπʼ ἀγρῶν εἴτε κἀνθάδʼ εἰσιδών;
(1050)  Οἰδίπους: σημήναθʼ, ὡς ὁ καιρὸς ηὑρῆσθαι τάδε.
(1051)  Χορός: οἶμαι μὲν οὐδένʼ ἄλλον ἢ τὸν ἐξ ἀγρῶν,
(1052)  Χορός: ὃν κἀμάτευες πρόσθεν εἰσιδεῖν· ἀτὰρ
(1053)  Χορός: ἥδʼ ἂν τάδʼ οὐχ ἥκιστʼ ἂν Ἰοκάστη λέγοι.
(1054)  Οἰδίπους: γύναι, νοεῖς ἐκεῖνον, ὅντινʼ ἀρτίως
(1055)  Οἰδίπους: μολεῖν ἐφιέμεσθα; τόνδʼ οὗτος λέγει;
(1056)  Ἰοκάστη: τί δʼ ὅντινʼ εἶπε; μηδὲν ἐντραπῇς· τὰ δὲ
(1057)  Ἰοκάστη: ῥηθέντα βούλου μηδὲ μεμνῆσθαι μάτην.
(1058)  Οἰδίπους: οὐκ ἂν γένοιτο τοῦθʼ ὅπως ἐγὼ λαβὼν
(1059)  Οἰδίπους: σημεῖα τοιαῦτʼ οὐ φανῶ τοὐμὸν γένος.
(1060)  Ἰοκάστη: μὴ πρὸς θεῶν, εἴπερ τι τοῦ σαυτοῦ βίου
(1061)  Ἰοκάστη: κήδει, ματεύσῃς τοῦθʼ· ἅλις νοσοῦσʼ ἐγώ.
(1062)  Οἰδίπους: θάρσει· σὺ μὲν γὰρ οὐδʼ ἐὰν τρίτης ἐγὼ
(1063)  Οἰδίπους: μητρὸς φανῶ τρίδουλος, ἐκφανεῖ κακή.
(1064)  Ἰοκάστη: ὅμως πιθοῦ μοι, λίσσομαι· μὴ δρᾶ τάδε.
(1065)  Οἰδίπους: οὐκ ἂν πιθοίμην μὴ οὐ τάδʼ ἐκμαθεῖν σαφῶς.
(1066)  Ἰοκάστη: καὶ μὴν φρονοῦσά γʼ εὖ τὰ λῷστά σοι λέγω.
(1067)  Οἰδίπους: τὰ λῷστα τοίνυν ταῦτά μʼ ἀλγύνει πάλαι.
(1068)  Ἰοκάστη: ὦ δύσποτμʼ, εἴθε μήποτε γνοίης ὃς εἶ.
(1069)  Οἰδίπους: ἄξει τις ἐλθὼν δεῦρο τὸν βοτῆρά μοι;
(1070)  Οἰδίπους: ταύτην δʼ ἐᾶτε πλουσίῳ χαίρειν γένει.
(1071)  Ἰοκάστη: ἰοὺ ἰού, δύστηνε· τοῦτο γάρ σʼ ἔχω
(1072)  Ἰοκάστη: μόνον προσειπεῖν, ἄλλο δʼ οὔποθʼ ὕστερον.
(1073)  Χορός: τί ποτε βέβηκεν, Οἰδίπους, ὑπʼ ἀγρίας
(1074)  Χορός: ᾄξασα λύπης ἡ γυνή; δέδοιχʼ ὅπως
(1075)  Χορός: μὴ ʼκ τῆς σιωπῆς τῆσδʼ ἀναρρήξει κακά.
(1076)  Οἰδίπους: ὁποῖα χρῄζει ῥηγνύτω· τοὐμὸν δʼ ἐγώ,
(1077)  Οἰδίπους: κεἰ σμικρόν ἐστι, σπέρμʼ ἰδεῖν βουλήσομαι.
(1078)  Οἰδίπους: αὕτη δʼ ἴσως, φρονεῖ γὰρ ὡς γυνὴ μέγα,
(1079)  Οἰδίπους: τὴν δυσγένειαν τὴν ἐμὴν αἰσχύνεται.
(1080)  Οἰδίπους: ἐγὼ δʼ ἐμαυτὸν παῖδα τῆς Τύχης νέμων
(1081)  Οἰδίπους: τῆς εὖ διδούσης οὐκ ἀτιμασθήσομαι.
(1082)  Οἰδίπους: τῆς γὰρ πέφυκα μητρός· οἱ δὲ συγγενεῖς
(1083)  Οἰδίπους: μῆνές με μικρὸν καὶ μέγαν διώρισαν.
(1084)  Οἰδίπους: τοιόσδε δʼ ἐκφὺς οὐκ ἂν ἐξέλθοιμʼ ἔτι
(1085)  Οἰδίπους: ποτʼ ἄλλος, ὥστε μὴ ʼκμαθεῖν τοὐμὸν γένος.
(1086y) === Chor ===
(1086x) == Strophe 1 ==
(1086)  Χορός: εἴπερ ἐγὼ μάντις εἰμὶ καὶ κατὰ γνώμαν ἴδρις,
(1087)  Χορός: οὐ τὸν Ὄλυμπον ἀπείρων, ὦ Κιθαιρών,
(1090)  Χορός: οὐκ ἔσει τὰν αὔριον
(1091)  Χορός: πανσέληνον, μὴ οὐ σέ γε καὶ πατριώταν Οἰδίπουν
(1092)  Χορός: καὶ τροφὸν καὶ ματέρʼ αὔξειν,
(1095)  Χορός: καὶ χορεύεσθαι πρὸς ἡμῶν, ὡς ἐπὶ ἦρα φέροντα τοῖς ἐμοῖς τυράννοις.
(1096)  Χορός: ἰήϊε Φοῖβε, σοὶ δὲ ταῦτʼ ἀρέστʼ εἴη.
(1098x) == Antistrophe 1 ==
(1098)  Χορός: τίς σε, τέκνον, τίς σʼ ἔτικτε τᾶν μακραιώνων ἄρα
(1100)  Χορός: Πανὸς ὀρεσσιβάτα πατρὸς πελασθεῖσʼ;
(1101)  Χορός: ἢ σέ γʼ εὐνάτειρά τις
(1102)  Χορός: Λοξίου; τῷ γὰρ πλάκες ἀγρόνομοι πᾶσαι φίλαι·
(1105)  Χορός: εἴθʼ ὁ Κυλλάνας ἀνάσσων,
(1106)  Χορός: εἴθʼ ὁ Βακχεῖος θεὸς ναίων ἐπʼ ἄκρων ὀρέων σʼ εὕρημα δέξατʼ ἔκ του
(1107)  Χορός: Νυμφᾶν Ἑλικωνίδων, αἷς πλεῖστα συμπαίζει.
(1110x) === Episode ===
(1110)  Οἰδίπους: εἰ χρή τι κἀμὲ μὴ συναλλάξαντά πω,
(1111)  Οἰδίπους: πρέσβεις, σταθμᾶσθαι, τὸν βοτῆρʼ ὁρᾶν δοκῶ,
(1112)  Οἰδίπους: ὅνπερ πάλαι ζητοῦμεν· ἔν τε γὰρ μακρῷ
(1113)  Οἰδίπους: γήρᾳ ξυνᾴδει τῷδε τἀνδρὶ σύμμετρος,
(1114)  Οἰδίπους: ἄλλως τε τοὺς ἄγοντας ὥσπερ οἰκέτας
(1115)  Οἰδίπους: ἔγνωκʼ ἐμαυτοῦ· τῇ δʼ ἐπιστήμῃ σύ μου
(1116)  Οἰδίπους: προύχοις τάχʼ ἄν που, τὸν βοτῆρʼ ἰδὼν πάρος.
(1117)  Χορός: ἔγνωκα γάρ, σάφʼ ἴσθι· Λαΐου γὰρ ἦν
(1118)  Χορός: εἴπερ τις ἄλλος πιστὸς ὡς νομεὺς ἀνήρ.
(1119)  Οἰδίπους: σὲ πρῶτʼ ἐρωτῶ, τὸν Κορίνθιον ξένον, ἦ τόνδε φράζεις;
(1120)  Ἄγγελος: τοῦτον, ὅνπερ εἰσορᾷς.
(1121)  Οἰδίπους: οὗτος σύ, πρέσβυ, δεῦρό μοι φώνει βλέπων
(1122)  Οἰδίπους: ὅσʼ ἄν σʼ ἐρωτῶ. Λαΐου ποτʼ ἦσθα σύ;
(1123)  Θεράπων: ἦ δοῦλος οὐκ ὠνητός, ἀλλʼ οἴκοι τραφείς.
(1124)  Οἰδίπους: ἔργον μεριμνῶν ποῖον ἢ βίον τινά;
(1125)  Θεράπων: ποίμναις τὰ πλεῖστα τοῦ βίου συνειπόμην.
(1126)  Οἰδίπους: χώροις μάλιστα πρὸς τίσι ξύναυλος ὤν;
(1127)  Θεράπων: ἦν μὲν Κιθαιρών, ἦν δὲ πρόσχωρος τόπος.
(1128)  Οἰδίπους: τὸν ἄνδρα τόνδʼ οὖν οἶσθα τῇδέ που μαθών;
(1129)  Θεράπων: τί χρῆμα δρῶντα; ποῖον ἄνδρα καὶ λέγεις;
(1130)  Οἰδίπους: τόνδʼ ὃς πάρεστιν· ἢ ξυναλλάξας τί πω;
(1131)  Θεράπων: οὐχ ὥστε γʼ εἰπεῖν ἐν τάχει μνήμης ἄπο.
(1132)  Ἄγγελος: κοὐδέν γε θαῦμα, δέσποτʼ· ἀλλʼ ἐγὼ σαφῶς
(1133)  Ἄγγελος: ἀγνῶτʼ ἀναμνήσω νιν. εὖ γὰρ οἶδʼ ὅτι
(1134)  Ἄγγελος: κάτοιδεν, ἦμος τῷ Κιθαιρῶνος τόπῳ,
(1135)  Ἄγγελος: ὁ μὲν διπλοῖσι ποιμνίοις, ἐγὼ δʼ ἑνί,
(1136)  Ἄγγελος: ἐπλησίαζον τῷδε τἀνδρὶ τρεῖς ὅλους
(1137)  Ἄγγελος: ἐξ ἦρος εἰς ἀρκτοῦρον ἑκμήνους χρόνους·
(1138)  Ἄγγελος: χειμῶνα δʼ ἤδη τἀμά τʼ εἰς ἔπαυλʼ ἐγὼ
(1139)  Ἄγγελος: ἤλαυνον οὗτός τʼ εἰς τὰ Λαΐου σταθμά.
(1140)  Ἄγγελος: λέγω τι τούτων ἢ οὐ λέγω πεπραγμένον;
(1141)  Θεράπων: λέγεις ἀληθῆ, καίπερ ἐκ μακροῦ χρόνου.
(1142)  Ἄγγελος: φέρʼ εἰπὲ νῦν, τότʼ οἶσθα παῖδά μοί τινα
(1143)  Ἄγγελος: δούς, ὡς ἐμαυτῷ θρέμμα θρεψαίμην ἐγώ;
(1144)  Θεράπων: τί δʼ ἔστι; πρὸς τί τοῦτο τοὔπος ἱστορεῖς;
(1145)  Ἄγγελος: ὅδʼ ἐστίν, ὦ τᾶν, κεῖνος ὃς τότʼ ἦν νέος.
(1146)  Θεράπων: οὐκ εἰς ὄλεθρον; οὐ σιωπήσας ἔσει;
(1147)  Οἰδίπους: ἆ, μὴ κόλαζε, πρέσβυ, τόνδʼ, ἐπεὶ τὰ σὰ
(1148)  Οἰδίπους: δεῖται κολαστοῦ μᾶλλον ἢ τὰ τοῦδʼ ἔπη.
(1149)  Θεράπων: τί δʼ, ὦ φέριστε δεσποτῶν, ἁμαρτάνω;
(1150)  Οἰδίπους: οὐκ ἐννέπων τὸν παῖδʼ ὃν οὗτος ἱστορεῖ.
(1151)  Θεράπων: λέγει γὰρ εἰδὼς οὐδέν, ἀλλʼ ἄλλως πονεῖ.
(1152)  Οἰδίπους: σὺ πρὸς χάριν μὲν οὐκ ἐρεῖς, κλαίων δʼ ἐρεῖς.
(1153)  Θεράπων: μὴ δῆτα, πρὸς θεῶν, τὸν γέροντά μʼ αἰκίσῃ.
(1154)  Οἰδίπους: οὐχ ὡς τάχος τις τοῦδʼ ἀποστρέψει χέρας;
(1155)  Θεράπων: δύστηνος, ἀντὶ τοῦ; τί προσχρῄζων μαθεῖν;
(1156)  Οἰδίπους: τὸν παῖδʼ ἔδωκας τῷδʼ ὃν οὗτος ἱστορεῖ;
(1157)  Θεράπων: ἔδωκʼ· ὀλέσθαι δʼ ὤφελον τῇδʼ ἡμέρᾳ.
(1158)  Οἰδίπους: ἀλλʼ εἰς τόδʼ ἥξεις μὴ λέγων γε τοὔνδικον.
(1159)  Θεράπων: πολλῷ γε μᾶλλον, ἢν φράσω, διόλλυμαι.
(1160)  Οἰδίπους: ἁνὴρ ὅδʼ, ὡς ἔοικεν, ἐς τριβὰς ἐλᾷ.
(1161)  Θεράπων: οὐ δῆτʼ ἔγωγʼ, ἀλλʼ εἶπον, ὡς δοίην, πάλαι.
(1162)  Οἰδίπους: πόθεν λαβών; οἰκεῖον ἢ ʼξ ἄλλου τινός;
(1163)  Θεράπων: ἐμὸν μὲν οὐκ ἔγωγʼ, ἐδεξάμην δέ του.
(1164)  Οἰδίπους: τίνος πολιτῶν τῶνδε κἀκ ποίας στέγης;
(1165)  Θεράπων: μὴ πρὸς θεῶν, μή, δέσποθʼ, ἱστόρει πλέον.
(1166)  Οἰδίπους: ὄλωλας, εἴ σε ταῦτʼ ἐρήσομαι πάλιν.
(1167)  Θεράπων: τῶν Λαΐου τοίνυν τις ἦν γεννημάτων.
(1168)  Οἰδίπους: ἦ δοῦλος ἢ κείνου τις ἐγγενὴς γεγώς;
(1169)  Θεράπων: οἴμοι, πρὸς αὐτῷ γʼ εἰμὶ τῷ δεινῷ λέγειν.
(1170)  Οἰδίπους: κἄγωγʼ ἀκούειν· ἀλλʼ ὅμως ἀκουστέον.
(1171)  Θεράπων: κείνου γέ τοι δὴ παῖς ἐκλῄζεθʼ· ἡ δʼ ἔσω
(1172)  Θεράπων: κάλλιστʼ ἂν εἴποι σὴ γυνὴ τάδʼ ὡς ἔχει.
(1173)  Οἰδίπους: ἦ γὰρ δίδωσιν ἥδε σοι;
(1173a)  Θεράπων: μάλιστʼ, ἄναξ.
(1174)  Οἰδίπους: ὡς πρὸς τί χρείας;
(1174a)  Θεράπων: ὡς ἀναλώσαιμί νιν.
(1175)  Οἰδίπους: τεκοῦσα τλήμων;
(1175a)  Θεράπων: θεσφάτων γʼ ὄκνῳ κακῶν.
(1176)  Οἰδίπους: ποίων;
(1176a)  Θεράπων: κτενεῖν νιν τοὺς τεκόντας ἦν λόγος.
(1177)  Οἰδίπους: πῶς δῆτʼ ἀφῆκας τῷ γέροντι τῷδε σύ;
(1178)  Θεράπων: κατοικτίσας, ὦ δέσποθʼ, ὡς ἄλλην χθόνα
(1179)  Θεράπων: δοκῶν ἀποίσειν, αὐτὸς ἔνθεν ἦν· ὁ δὲ
(1180)  Θεράπων: κάκʼ εἰς μέγιστʼ ἔσωσεν. εἰ γὰρ οὗτος εἶ
(1181)  Θεράπων: ὅν φησιν οὗτος, ἴσθι δύσποτμος γεγώς.
(1182)  Οἰδίπους: ἰοὺ ἰού· τὰ πάντʼ ἂν ἐξήκοι σαφῆ.
(1183)  Οἰδίπους: ὦ φῶς, τελευταῖόν σε προσβλέψαιμι νῦν,
(1184)  Οἰδίπους: ὅστις πέφασμαι φύς τʼ ἀφʼ ὧν οὐ χρῆν, ξὺν οἷς τʼ
(1185)  Οἰδίπους: οὐ χρῆν ὁμιλῶν, οὕς τέ μʼ οὐκ ἔδει κτανών.
(1186y) === Chor ===
(1186x) == Strophe 1 ==
(1186)  Χορός: ἰὼ γενεαὶ βροτῶν,
(1187)  Χορός: ὡς ὑμᾶς ἴσα καὶ τὸ μηδὲν ζώσας ἐναριθμῶ.
(1188)  Χορός: τίς γάρ, τίς ἀνὴρ πλέον
(1190)  Χορός: τᾶς εὐδαιμονίας φέρει
(1191)  Χορός: ἢ τοσοῦτον ὅσον δοκεῖν
(1192)  Χορός: καὶ δόξαντʼ ἀποκλῖναι;
(1193)  Χορός: τὸν σόν τοι παράδειγμʼ ἔχων,
(1194)  Χορός: τὸν σὸν δαίμονα, τὸν σόν, ὦ τλᾶμον Οἰδιπόδα, βροτῶν
(1195)  Χορός: οὐδὲν μακαρίζω·
(1196x) == Antistrophe 1 ==
(1196)  Χορός: ὅστις καθʼ ὑπερβολὰν
(1197)  Χορός: τοξεύσας ἐκράτησε τοῦ πάντʼ εὐδαίμονος ὄλβου,
(1198)  Χορός: ὦ Ζεῦ, κατὰ μὲν φθίσας
(1199)  Χορός: τὰν γαμψώνυχα παρθένον
(1200)  Χορός: χρησμῳδόν, θανάτων δʼ ἐμᾷ
(1201)  Χορός: χώρᾳ πύργος ἀνέστα·
(1201a)  Χορός: ἐξ οὗ καὶ βασιλεὺς καλεῖ
(1202)  Χορός: ἐμὸς καὶ τὰ μέγιστʼ ἐτιμάθης, ταῖς μεγάλαισιν ἐν
(1203)  Χορός: Θήβαισιν ἀνάσσων.
(1204x) == Strophe 2 ==
(1204)  Χορός: τανῦν δʼ ἀκούειν τίς ἀθλιώτερος;
(1205)  Χορός: τίς ἄταις ἀγρίαις, τίς ἐν πόνοις
(1206)  Χορός: ξύνοικος ἀλλαγᾷ βίου;
(1207)  Χορός: ἰὼ κλεινὸν Οἰδίπου κάρα,
(1208)  Χορός: ἦ στέγας λιμὴν
(1208a)  Χορός: αὑτὸς ἤρκεσεν
(1209)  Χορός: παιδὶ καὶ πατρὶ θαλαμηπόλῳ πεσεῖν;
(1210)  Χορός: πῶς ποτε πῶς ποθʼ αἱ πατρῷαί σʼ ἄλοκες φέρειν, τάλας,
(1211)  Χορός: σῖγʼ ἐδυνάθησαν ἐς τοσόνδε;
(1212x) == Antistrophe 2 ==
(1212)  Χορός: ἐφηῦρέ σʼ ἄκονθʼ ὁ πάνθʼ ὁρῶν χρόνος,
(1213)  Χορός: δικάζει τʼ ἄγαμον γάμον πάλαι
(1215)  Χορός: τεκνοῦντα καὶ τεκνούμενον.
(1216)  Χορός: ἰώ, Λαΐειον ὦ τέκνον,
(1217)  Χορός: εἴθε σʼ εἴθε σε
(1217a)  Χορός: μήποτʼ εἰδόμαν.
(1218)  Χορός: δύρομαι γὰρ ὥσπερ ἰάλεμον χέων
(1219)  Χορός: ἐκ στομάτων. τὸ δʼ ὀρθὸν εἰπεῖν, ἀνέπνευσά τʼ ἐκ
(1220)  Χορός: σέθεν
(1221)  Χορός: καὶ κατεκοίμασα τοὐμὸν ὄμμα.
(1223x) === Episode ===
(1223)  Ἐξάγγελος: ὦ γῆς μέγιστα τῆσδʼ ἀεὶ τιμώμενοι,
(1224)  Ἐξάγγελος: οἷʼ, ἔργʼ ἀκούσεσθʼ, οἷα δʼ εἰσόψεσθʼ, ὅσον δʼ
(1225)  Ἐξάγγελος: ἀρεῖσθε πένθος, εἴπερ ἐγγενῶς ἔτι
(1226)  Ἐξάγγελος: τῶν Λαβδακείων ἐντρέπεσθε δωμάτων.
(1227)  Ἐξάγγελος: οἶμαι γὰρ οὔτʼ ἂν Ἴστρον οὔτε Φᾶσιν ἂν
(1228)  Ἐξάγγελος: νίψαι καθαρμῷ τήνδε τὴν στέγην, ὅσα
(1229)  Ἐξάγγελος: κεύθει, τὰ δʼ αὐτίκʼ εἰς τὸ φῶς φανεῖ κακὰ
(1230)  Ἐξάγγελος: ἑκόντα κοὐκ ἄκοντα. τῶν δὲ πημονῶν
(1231)  Ἐξάγγελος: μάλιστα λυποῦσʼ αἳ φανῶσʼ αὐθαίρετοι.
(1232)  Χορός: λείπει μὲν οὐδʼ ἃ πρόσθεν εἴδομεν τὸ μὴ οὐ
(1233)  Χορός: βαρύστονʼ εἶναι· πρὸς δʼ ἐκείνοισιν τί φῄς;
(1234)  Ἐξάγγελος: ὁ μὲν τάχιστος τῶν λόγων εἰπεῖν τε καὶ
(1235)  Ἐξάγγελος: μαθεῖν, τέθνηκε θεῖον Ἰοκάστης κάρα.
(1236)  Χορός: ὦ δυστάλαινα, πρὸς τίνος ποτʼ αἰτίας;
(1237)  Ἐξάγγελος: αὐτὴ πρὸς αὑτῆς. τῶν δὲ πραχθέντων τὰ μὲν
(1238)  Ἐξάγγελος: ἄλγιστʼ ἄπεστιν· ἡ γὰρ ὄψις οὐ πάρα.
(1239)  Ἐξάγγελος: ὅμως δʼ, ὅσον γε κἀν ἐμοὶ μνήμης ἔνι,
(1240)  Ἐξάγγελος: πεύσει τὰ κείνης ἀθλίας παθήματα.
(1241)  Ἐξάγγελος: ὅπως γὰρ ὀργῇ χρωμένη παρῆλθʼ ἔσω
(1242)  Ἐξάγγελος: θυρῶνος, ἵετʼ εὐθὺ πρὸς τὰ νυμφικὰ
(1243)  Ἐξάγγελος: λέχη, κόμην σπῶσʼ ἀμφιδεξίοις ἀκμαῖς.
(1244)  Ἐξάγγελος: πύλας δʼ, ὅπως εἰσῆλθʼ, ἐπιρράξασʼ ἔσω
(1245)  Ἐξάγγελος: καλεῖ τὸν ἤδη Λάϊον πάλαι νεκρόν,
(1246)  Ἐξάγγελος: μνήμην παλαιῶν σπερμάτων ἔχουσʼ, ὑφʼ ὧν
(1247)  Ἐξάγγελος: θάνοι μὲν αὐτός, τὴν δὲ τίκτουσαν λίποι
(1248)  Ἐξάγγελος: τοῖς οἷσιν αὐτοῦ δύστεκνον παιδουργίαν.
(1249)  Ἐξάγγελος: γοᾶτο δʼ εὐνάς, ἔνθα δύστηνος διπλοῦς
(1250)  Ἐξάγγελος: ἐξ ἀνδρὸς ἄνδρα καὶ τέκνʼ ἐκ τέκνων τέκοι.
(1251)  Ἐξάγγελος: χὤπως μὲν ἐκ τῶνδʼ οὐκέτʼ οἶδʼ ἀπόλλυται·
(1252)  Ἐξάγγελος: βοῶν γὰρ εἰσέπαισεν Οἰδίπους, ὑφʼ οὗ
(1253)  Ἐξάγγελος: οὐκ ἦν τὸ κείνης ἐκθεάσασθαι κακόν,
(1254)  Ἐξάγγελος: ἀλλʼ εἰς ἐκεῖνον περιπολοῦντʼ ἐλεύσσομεν.
(1255)  Ἐξάγγελος: φοιτᾷ γὰρ ἡμᾶς ἔγχος ἐξαιτῶν πορεῖν,
(1256)  Ἐξάγγελος: γυναῖκά τʼ οὐ γυναῖκα, μητρῴαν δʼ ὅπου
(1257)  Ἐξάγγελος: κίχοι διπλῆν ἄρουραν οὗ τε καὶ τέκνων.
(1258)  Ἐξάγγελος: λυσσῶντι δʼ αὐτῷ δαιμόνων δείκνυσί τις·
(1259)  Ἐξάγγελος: οὐδεὶς γὰρ ἀνδρῶν, οἳ παρῆμεν ἐγγύθεν.
(1260)  Ἐξάγγελος: δεινὸν δʼ ἀύσας ὡς ὑφηγητοῦ τινος
(1261)  Ἐξάγγελος: πύλαις διπλαῖς ἐνήλατʼ, ἐκ δὲ πυθμένων
(1262)  Ἐξάγγελος: ἔκλινε κοῖλα κλῇθρα κἀμπίπτει στέγῃ.
(1263)  Ἐξάγγελος: οὗ δὴ κρεμαστὴν τὴν γυναῖκʼ ἐσείδομεν,
(1264)  Ἐξάγγελος: πλεκταῖσιν αἰώραισιν ἐμπεπλεγμένην.
(1265)  Ἐξάγγελος: ὁ δʼ ὡς ὁρᾷ νιν, δεινὰ βρυχηθεὶς τάλας
(1266)  Ἐξάγγελος: χαλᾷ κρεμαστὴν ἀρτάνην. ἐπεὶ δὲ γῇ
(1267)  Ἐξάγγελος: ἔκειτο τλήμων, δεινὰ δʼ ἦν τἀνθένδʼ ὁρᾶν.
(1268)  Ἐξάγγελος: ἀποσπάσας γὰρ εἱμάτων χρυσηλάτους
(1269)  Ἐξάγγελος: περόνας ἀπʼ αὐτῆς, αἷσιν ἐξεστέλλετο,
(1270)  Ἐξάγγελος: ἄρας ἔπαισεν ἄρθρα τῶν αὑτοῦ κύκλων,
(1271)  Ἐξάγγελος: αὐδῶν τοιαῦθʼ, ὁθούνεκʼ οὐκ ὄψοιντό νιν
(1272)  Ἐξάγγελος: οὔθʼ οἷʼ ἔπασχεν οὔθʼ ὁποῖʼ ἔδρα κακά,
(1273)  Ἐξάγγελος: ἀλλʼ ἐν σκότῳ τὸ λοιπὸν οὓς μὲν οὐκ ἔδει
(1274)  Ἐξάγγελος: ὀψοίαθʼ, οὓς δʼ ἔχρῃζεν οὐ γνωσοίατο.
(1275)  Ἐξάγγελος: τοιαῦτʼ ἐφυμνῶν πολλάκις τε κοὐχ ἅπαξ
(1276)  Ἐξάγγελος: ἤρασσʼ ἐπαίρων βλέφαρα. φοίνιαι δʼ ὁμοῦ
(1277)  Ἐξάγγελος: γλῆναι γένειʼ ἔτελλον, οὐδʼ ἀνίεσαν
(1278)  Ἐξάγγελος: φόνου μυδώσας σταγόνας, ἀλλʼ ὁμοῦ μέλας
(1279)  Ἐξάγγελος: ὄμβρος χαλάζης αἱματοῦς ἐτέγγετο.
(1279a)  Ἐξάγγελος: τάδʼ ἐκ δυοῖν ἔρρωγεν, οὐ μόνου κάτα,
(1280)  Ἐξάγγελος: ἀλλʼ ἀνδρὶ καὶ γυναικὶ συμμιγῆ κακά.
(1281)  Ἐξάγγελος: ὁ πρὶν παλαιὸς δʼ ὄλβος ἦν πάροιθε μὲν
(1282)  Ἐξάγγελος: ὄλβος δικαίως· νῦν δὲ τῇδε θἠμέρᾳ
(1283)  Ἐξάγγελος: στεναγμός, ἄτη, θάνατος, αἰσχύνη, κακῶν
(1284)  Ἐξάγγελος: ὅσʼ ἐστὶ πάντων ὀνόματʼ, οὐδέν ἐστʼ ἀπόν.
(1285)  Χορός: νῦν δʼ ἔσθʼ ὁ τλήμων ἐν τίνι σχολῇ κακοῦ;
(1286)  Ἐξάγγελος: βοᾷ διοίγειν κλῇθρα καὶ δηλοῦν τινα
(1287)  Ἐξάγγελος: τοῖς πᾶσι Καδμείοισι τὸν πατροκτόνον,
(1288)  Ἐξάγγελος: τὸν μητέρʼ—αὐδῶν ἀνόσιʼ οὐδὲ ῥητά μοι,
(1290)  Ἐξάγγελος: ὡς ἐκ χθονὸς ῥίψων ἑαυτὸν οὐδʼ ἔτι
(1291)  Ἐξάγγελος: μενῶν δόμοις ἀραῖος, ὡς ἠράσατο.
(1292)  Ἐξάγγελος: ῥώμης γε μέντοι καὶ προηγητοῦ τινος
(1293)  Ἐξάγγελος: δεῖται· τὸ γὰρ νόσημα μεῖζον ἢ φέρειν.
(1294)  Ἐξάγγελος: δείξει δὲ καὶ σοί· κλῇθρα γὰρ πυλῶν τάδε
(1295)  Ἐξάγγελος: διοίγεται· θέαμα δʼ εἰσόψει τάχα
(1296)  Ἐξάγγελος: τοιοῦτον οἷον καὶ στυγοῦντʼ ἐποικτίσαι.
(1297x) == Anapäste ==
(1297)  Χορός: ὦ δεινὸν ἰδεῖν πάθος ἀνθρώποις,
(1298)  Χορός: ὦ δεινότατον πάντων ὅσʼ ἐγὼ
(1299)  Χορός: προσέκυρσʼ ἤδη. τίς σʼ, ὦ τλῆμον,
(1300)  Χορός: προσέβη μανία; τίς ὁ πηδήσας
(1301)  Χορός: μείζονα δαίμων τῶν μακίστων
(1302)  Χορός: πρὸς σῇ δυσδαίμονι μοίρᾳ;
(1303)  Χορός: φεῦ φεῦ, δύστανʼ·
(1304)  Χορός: ἀλλʼ οὐδʼ ἐσιδεῖν δύναμαί σε, θέλων
(1305)  Χορός: πόλλʼ ἀνερέσθαι, πολλὰ πυθέσθαι,
(1306)  Χορός: πολλὰ δʼ ἀθρῆσαι·
(1307)  Χορός: τοίαν φρίκην παρέχεις μοι.
(1308)  Οἰδίπους: αἰαῖ αἰαῖ, δύστανος ἐγώ,
(1309)  Οἰδίπους: ποῖ γᾶς φέρομαι τλάμων; πᾷ μοι
(1310)  Οἰδίπους: φθογγὰ διαπωτᾶται φοράδην;
(1311)  Οἰδίπους: ἰὼ δαῖμον, ἵνʼ ἐξήλλου.
(1312)  Χορός: ἐς δεινὸν οὐδʼ ἀκουστὸν οὐδʼ ἐπόψιμον.
(1313y) === Chor ===
(1313x) == Strophe 1 ==
(1313)  Οἰδίπους: ἰὼ σκότου
(1314)  Οἰδίπους: νέφος ἐμὸν ἀπότροπον, ἐπιπλόμενον ἄφατον,
(1315)  Οἰδίπους: ἀδάματόν τε καὶ δυσούριστον ὄν.
(1316)  Οἰδίπους: οἴμοι,
(1317)  Οἰδίπους: οἴμοι μάλʼ αὖθις· οἷον εἰσέδυ μʼ ἅμα
(1318)  Οἰδίπους: κέντρων τε τῶνδʼ οἴστρημα καὶ μνήμη κακῶν.
(1319)  Χορός: καὶ θαῦμά γʼ οὐδὲν ἐν τοσοῖσδε πήμασιν
(1320)  Χορός: διπλᾶ σε πενθεῖν καὶ διπλᾶ φορεῖν κακά.
(1321x) == Antistrophe 1 ==
(1321)  Οἰδίπους: ἰὼ φίλος,
(1322)  Οἰδίπους: σὺ μὲν ἐμὸς ἐπίπολος ἔτι μόνιμος· ἔτι γὰρ
(1323)  Οἰδίπους: ὑπομένεις με τὸν τυφλὸν κηδεύων.
(1324)  Οἰδίπους: φεῦ φεῦ.
(1325)  Οἰδίπους: οὐ γάρ με λήθεις, ἀλλὰ γιγνώσκω σαφῶς,
(1326)  Οἰδίπους: καίπερ σκοτεινός, τήν γε σὴν αὐδὴν ὅμως.
(1327)  Χορός: ὦ δεινὰ δράσας, πῶς ἔτλης τοιαῦτα σὰς
(1328)  Χορός: ὄψεις μαρᾶναι; τίς σʼ ἐπῆρε δαιμόνων;
(1329x) == Strophe 2 ==
(1329)  Οἰδίπους: Ἀπόλλων τάδʼ ἦν, Ἀπόλλων, φίλοι,
(1330)  Οἰδίπους: ὁ κακὰ κακὰ τελῶν ἐμὰ τάδʼ ἐμὰ πάθεα.
(1331)  Οἰδίπους: ἔπαισε δʼ αὐτόχειρ νιν οὔτις, ἀλλʼ ἐγὼ τλάμων.
(1332)  Οἰδίπους: τί γὰρ ἔδει μʼ ὁρᾶν,
(1335)  Οἰδίπους: ὅτῳ γʼ ὁρῶντι μηδὲν ἦν ἰδεῖν γλυκύ;
(1336)  Χορός: ἦν τᾷδʼ ὅπωσπερ καὶ σύ φῄς.
(1337)  Οἰδίπους: τί δῆτʼ ἐμοὶ βλεπτὸν ἢ
(1338)  Οἰδίπους: στερκτὸν ἢ προσήγορον
(1339)  Οἰδίπους: ἔτʼ ἔστʼ ἀκούειν ἡδονᾷ φίλοι;
(1340)  Οἰδίπους: ἀπάγετʼ ἐκτόπιον ὅ τι τάχιστά με,
(1341)  Οἰδίπους: ἀπάγετʼ, ὦ φίλοι, τὸν μέγʼ ὀλέθριον
(1342)  Οἰδίπους: τὸν καταρατότατον, ἔτι δὲ καὶ θεοῖς
(1345)  Οἰδίπους: ἐχθρότατον βροτῶν.
(1346)  Χορός: δείλαιε τοῦ νοῦ τῆς τε συμφορᾶς ἴσον,
(1347)  Χορός: ὡς σʼ ἠθέλησα μηδέ γʼ ἂν γνῶναί ποτε.
(1349x) == Antistrophe 2 ==
(1349)  Οἰδίπους: ὄλοιθʼ ὅστις ἦν, ὃς ἀγρίας πέδας
(1350)  Οἰδίπους: μονάδʼ ἐπιποδίας ἔλυσʼ μʼ ἀπό τε φόνου
(1351)  Οἰδίπους: ἔρυτο κἀνέσωσεν, οὐδὲν εἰς χάριν πράσσων.
(1352)  Οἰδίπους: τότε γὰρ ἂν θανὼν
(1355)  Οἰδίπους: οὐκ ἦ φίλοισιν οὐδʼ ἐμοὶ τοσόνδʼ ἄχος.
(1356)  Χορός: θέλοντι κἀμοὶ τοῦτʼ ἂν ἦν.
(1357)  Οἰδίπους: οὔκουν πατρός γʼ ἂν φονεὺς
(1358)  Οἰδίπους: ἦλθον οὐδὲ νυμφίος
(1359)  Οἰδίπους: βροτοῖς ἐκλήθην ὧν ἔφυν ἄπο.
(1360)  Οἰδίπους: νῦν δʼ ἄθεος μέν εἰμʼ, ἀνοσίων δὲ παῖς,
(1361)  Οἰδίπους: ὁμολεχὴς δʼ ἀφʼ ὧν αὐτὸς ἔφυν τάλας.
(1365)  Οἰδίπους: εἰ δέ τι πρεσβύτερον ἔτι κακοῦ κακόν,
(1366)  Οἰδίπους: τοῦτʼ ἔλαχʼ Οἰδίπους.
(1367x) === Episode ===
(1367)  Χορός: οὐκ οἶδʼ ὅπως σε φῶ βεβουλεῦσθαι καλῶς·
(1368)  Χορός: κρείσσων γὰρ ἦσθα μηκέτʼ ὢν ἢ ζῶν τυφλός.
(1369)  Οἰδίπους: ὡς μὲν τάδʼ οὐχ ὧδʼ ἔστʼ ἄριστʼ εἰργασμένα,
(1370)  Οἰδίπους: μή μʼ ἐκδίδασκε, μηδὲ συμβούλευʼ ἔτι.
(1371)  Οἰδίπους: ἐγὼ γὰρ οὐκ οἶδʼ ὄμμασιν ποίοις βλέπων
(1372)  Οἰδίπους: πατέρα ποτʼ ἂν προσεῖδον εἰς Ἅιδου μολὼν
(1373)  Οἰδίπους: οὐδʼ αὖ τάλαιναν μητέρʼ, οἷν ἐμοὶ δυοῖν
(1374)  Οἰδίπους: ἔργʼ ἐστὶ κρείσσονʼ ἀγχόνης εἰργασμένα.
(1375)  Οἰδίπους: ἀλλʼ ἡ τέκνων δῆτʼ ὄψις ἦν ἐφίμερος,
(1376)  Οἰδίπους: βλαστοῦσʼ ὅπως ἔβλαστε, προσλεύσσειν ἐμοί;
(1377)  Οἰδίπους: οὐ δῆτα τοῖς γʼ ἐμοῖσιν ὀφθαλμοῖς ποτε·
(1378)  Οἰδίπους: οὐδʼ ἄστυ γʼ οὐδὲ πύργος οὐδὲ δαιμόνων
(1379)  Οἰδίπους: ἀγάλμαθʼ ἱερά, τῶν ὁ παντλήμων ἐγὼ
(1380)  Οἰδίπους: κάλλιστʼ ἀνὴρ εἷς ἔν γε ταῖς Θήβαις τραφεὶς
(1381)  Οἰδίπους: ἀπεστέρησʼ ἐμαυτόν, αὐτὸς ἐννέπων
(1382)  Οἰδίπους: ὠθεῖν ἅπαντας τὸν ἀσεβῆ, τὸν ἐκ θεῶν
(1383)  Οἰδίπους: φανέντʼ ἄναγνον καὶ γένους τοῦ Λαΐου.
(1384)  Οἰδίπους: τοιάνδʼ ἐγὼ κηλῖδα μηνύσας ἐμὴν
(1385)  Οἰδίπους: ὀρθοῖς ἔμελλον ὄμμασιν τούτους ὁρᾶν;
(1386)  Οἰδίπους: ἥκιστά γʼ· ἀλλʼ εἰ τῆς ἀκουούσης ἔτʼ ἦν
(1387)  Οἰδίπους: πηγῆς διʼ ὤτων φραγμός, οὐκ ἂν ἐσχόμην
(1388)  Οἰδίπους: τὸ μὴ ἀποκλῇσαι τοὐμὸν ἄθλιον δέμας,
(1389)  Οἰδίπους: ἵνʼ ἦ τυφλός τε καὶ κλύων μηδέν· τὸ γὰρ
(1390)  Οἰδίπους: τὴν φροντίδʼ ἔξω τῶν κακῶν οἰκεῖν γλυκύ.
(1391)  Οἰδίπους: ἰὼ Κιθαιρών, τί μʼ ἐδέχου; τί μʼ οὐ λαβὼν
(1392)  Οἰδίπους: ἔκτεινας εὐθύς, ὡς ἔδειξα μήποτε
(1393)  Οἰδίπους: ἐμαυτὸν ἀνθρώποισιν ἔνθεν ἦ γεγώς;
(1394)  Οἰδίπους: ὦ Πόλυβε καὶ Κόρινθε καὶ τὰ πάτρια
(1395)  Οἰδίπους: λόγῳ παλαιὰ δώμαθʼ, οἷον ἆρά με
(1396)  Οἰδίπους: κάλλος κακῶν ὕπουλον ἐξεθρέψατε·
(1397)  Οἰδίπους: νῦν γὰρ κακός τʼ ὢν κἀκ κακῶν εὑρίσκομαι.
(1398)  Οἰδίπους: ὦ τρεῖς κέλευθοι καὶ κεκρυμμένη νάπη
(1399)  Οἰδίπους: δρυμός τε καὶ στενωπὸς ἐν τριπλαῖς ὁδοῖς,
(1400)  Οἰδίπους: αἳ τοὐμὸν αἷμα τῶν ἐμῶν χειρῶν ἄπο
(1401)  Οἰδίπους: ἐπίετε πατρός, ἆρά μου μέμνησθʼ ἔτι
(1402)  Οἰδίπους: οἷʼ ἔργα δράσας ὑμὶν εἶτα δεῦρʼ ἰὼν
(1403)  Οἰδίπους: ὁποῖʼ ἔπρασσον αὖθις; ᾧ γάμοι γάμοι,
(1404)  Οἰδίπους: ἐφύσαθʼ ἡμᾶς, καὶ φυτεύσαντες πάλιν
(1405)  Οἰδίπους: ἀνεῖτε ταὐτοῦ σπέρμα, κἀπεδείξατε
(1406)  Οἰδίπους: πατέρας, ἀδελφούς, παῖδας, αἷμʼ ἐμφύλιον,
(1407)  Οἰδίπους: νύμφας, γυναῖκας μητέρας τε, χὠπόσα
(1408)  Οἰδίπους: αἴσχιστʼ ἐν ἀνθρώποισιν ἔργα γίγνεται.
(1409)  Οἰδίπους: ἀλλʼ οὐ γὰρ αὐδᾶν ἔσθʼ ἃ μηδὲ δρᾶν καλόν,
(1410)  Οἰδίπους: ὅπως τάχιστα πρὸς θεῶν ἔξω μέ που
(1411)  Οἰδίπους: καλύψατʼ ἢ φονεύσατʼ ἢ θαλάσσιον
(1412)  Οἰδίπους: ἐκρίψατʼ, ἔνθα μήποτʼ εἰσόψεσθʼ ἔτι.
(1413)  Οἰδίπους: ἴτʼ, ἀξιώσατʼ ἀνδρὸς ἀθλίου θιγεῖν.
(1414)  Οἰδίπους: πίθεσθε, μὴ δείσητε· τἀμὰ γὰρ κακὰ
(1415)  Οἰδίπους: οὐδεὶς οἷός τε πλὴν ἐμοῦ φέρειν βροτῶν.
(1416)  Χορός: ἀλλʼ ὧν ἐπαιτεῖς εἰς δέον πάρεσθʼ ὅδε
(1417)  Χορός: Κρέων τὸ πράσσειν καὶ τὸ βουλεύειν, ἐπεὶ
(1418)  Χορός: χώρας λέλειπται μοῦνος ἀντὶ σοῦ φύλαξ.
(1419)  Οἰδίπους: οἴμοι, τί δῆτα λέξομεν πρὸς τόνδʼ ἔπος;
(1420)  Οἰδίπους: τίς μοι φανεῖται πίστις ἔνδικος; τὰ γὰρ
(1421)  Οἰδίπους: πάρος πρὸς αὐτὸν πάντʼ ἐφεύρημαι κακός.
(1422)  Κρέων: οὐχ ὡς γελαστής, Οἰδίπους, ἐλήλυθα,
(1423)  Κρέων: οὐδʼ ὡς ὀνειδιῶν τι τῶν πάρος κακῶν.
(1424)  Κρέων: ἀλλʼ εἰ τὰ θνητῶν μὴ καταισχύνεσθʼ ἔτι
(1425)  Κρέων: γένεθλα, τὴν γοῦν πάντα βόσκουσαν φλόγα
(1426)  Κρέων: αἰδεῖσθʼ ἄνακτος Ἡλίου, τοιόνδʼ ἄγος
(1427)  Κρέων: ἀκάλυπτον οὕτω δεικνύναι, τὸ μήτε γῆ
(1428)  Κρέων: μήτʼ ὄμβρος ἱερὸς μήτε φῶς προσδέξεται.
(1429)  Κρέων: ἀλλʼ ὡς τάχιστʼ ἐς οἶκον ἐσκομίζετε·
(1430)  Κρέων: τοῖς ἐν γένει γὰρ τἀγγενῆ μάλισθʼ ὁρᾶν
(1431)  Κρέων: μόνοις τʼ ἀκούειν εὐσεβῶς ἔχει κακά.
(1432)  Οἰδίπους: πρὸς θεῶν, ἐπείπερ ἐλπίδος μʼ ἀπέσπασας,
(1433)  Οἰδίπους: ἄριστος ἐλθὼν πρὸς κάκιστον ἄνδρʼ ἐμέ,
(1434)  Οἰδίπους: πιθοῦ τί μοι· πρὸς σοῦ γὰρ οὐδʼ ἐμοῦ φράσω.
(1435)  Κρέων: καὶ τοῦ με χρείας ὧδε λιπαρεῖς τυχεῖν;
(1436)  Οἰδίπους: ῥῖψόν με γῆς ἐκ τῆσδʼ ὅσον τάχισθʼ, ὅπου
(1437)  Οἰδίπους: θνητῶν φανοῦμαι μηδενὸς προσήγορος.
(1438)  Κρέων: ἔδρασʼ ἂν εὖ τοῦτʼ ἴσθʼ ἄν, εἰ μὴ τοῦ θεοῦ
(1439)  Κρέων: πρώτιστʼ ἔχρῃζον ἐκμαθεῖν τί πρακτέαν.
(1440)  Οἰδίπους: ἀλλʼ ἥ γʼ ἐκείνου πᾶσʼ ἐδηλώθη φάτις,
(1441)  Οἰδίπους: τὸν πατροφόντην, τὸν ἀσεβῆ μʼ ἀπολλύναι.
(1442)  Κρέων: οὕτως ἐλέχθη ταῦθʼ· ὅμως δʼ ἵνʼ ἕσταμεν
(1443)  Κρέων: χρείας, ἄμεινον ἐκμαθεῖν τι δραστέον.
(1444)  Οἰδίπους: οὕτως ἄρʼ ἀνδρὸς ἀθλίου πεύσεσθʼ ὕπερ;
(1445)  Κρέων: καὶ γὰρ σὺ νῦν τἂν τῷ θεῷ πίστιν φέροις.
(1446)  Οἰδίπους: καὶ σοί γʼ ἐπισκήπτω τε καὶ προστέψομαι,
(1447)  Οἰδίπους: τῆς μὲν κατʼ οἴκους αὐτὸς ὃν θέλεις τάφον
(1448)  Οἰδίπους: θοῦ· καὶ γὰρ ὀρθῶς τῶν γε σῶν τελεῖς ὕπερ·
(1449)  Οἰδίπους: ἐμοῦ δὲ μήποτʼ ἀξιωθήτω τόδε
(1450)  Οἰδίπους: πατρῷον ἄστυ ζῶντος οἰκητοῦ τυχεῖν,
(1451)  Οἰδίπους: ἀλλʼ ἔα με ναίειν ὄρεσιν, ἔνθα κλῄζεται
(1452)  Οἰδίπους: οὑμὸς Κιθαιρὼν οὗτος, ὃν μήτηρ τέ μοι
(1453)  Οἰδίπους: πατήρ τʼ ἐθέσθην ζῶντε κύριον τάφον,
(1454)  Οἰδίπους: ἵνʼ ἐξ ἐκείνων, οἵ μʼ ἀπωλλύτην, θάνω.
(1455)  Οἰδίπους: καίτοι τοσοῦτόν γʼ οἶδα, μήτε μʼ ἂν νόσον
(1456)  Οἰδίπους: μήτʼ ἄλλο πέρσαι μηδέν· οὐ γὰρ ἄν ποτε
(1457)  Οἰδίπους: θνῄσκων ἐσώθην, μὴ ʼπί τῳ δεινῷ κακῷ.
(1458)  Οἰδίπους: ἀλλʼ ἡ μὲν ἡμῶν μοῖρʼ, ὅποιπερ εἶσʼ, ἴτω·
(1459)  Οἰδίπους: παίδων δὲ τῶν μὲν ἀρσένων μή μοι, Κρέων,
(1460)  Οἰδίπους: προσθῇ μέριμναν· ἄνδρες εἰσίν, ὥστε μὴ
(1461)  Οἰδίπους: σπάνιν ποτὲ σχεῖν, ἔνθʼ ἂν ὦσι, τοῦ βίου·
(1462)  Οἰδίπους: ταῖν δʼ ἀθλίαιν οἰκτραῖν τε παρθένοιν ἐμαῖν,
(1463)  Οἰδίπους: αἷν οὔποθʼ ἡμὴ χωρὶς ἐστάθη βορᾶς
(1464)  Οἰδίπους: τράπεζʼ ἄνευ τοῦδʼ ἀνδρός, ἀλλʼ ὅσων ἐγὼ
(1465)  Οἰδίπους: ψαύοιμι, πάντων τῶνδʼ ἀεὶ μετειχέτην·
(1466)  Οἰδίπους: αἷν μοι μέλεσθαι· καὶ μάλιστα μὲν χεροῖν
(1467)  Οἰδίπους: ψαῦσαί μʼ ἔασον κἀποκλαύσασθαι κακά.
(1468)  Οἰδίπους: ἴθʼ ὦναξ,
(1469)  Οἰδίπους: ἴθʼ ὦ γονῇ γενναῖε· χερσί τἂν θιγὼν
(1470)  Οἰδίπους: δοκοῖμʼ ἔχειν σφᾶς, ὥσπερ ἡνίκʼ ἔβλεπον.
(1471)  Οἰδίπους: τί φημί;
(1472)  Οἰδίπους: οὐ δὴ κλύω που πρὸς θεῶν τοῖν μοι φίλοιν
(1473)  Οἰδίπους: δακρυρροούντοιν, καί μʼ ἐποικτίρας Κρέων
(1474)  Οἰδίπους: ἔπεμψέ μοι τὰ φίλτατʼ ἐκγόνοιν ἐμοῖν;
(1475)  Οἰδίπους: λέγω τι;
(1476)  Κρέων: λέγεις· ἐγὼ γὰρ εἰμʼ ὁ πορσύνας τάδε,
(1477)  Κρέων: γνοὺς τὴν παροῦσαν τέρψιν, ἥ σʼ εἶχεν πάλαι.
(1478)  Οἰδίπους: ἀλλʼ εὐτυχοίης, καί σε τῆσδε τῆς ὁδοῦ
(1479)  Οἰδίπους: δαίμων ἄμεινον ἢ ʼμὲ φρουρήσας τύχοι.
(1480)  Οἰδίπους: ὦ τέκνα, ποῦ ποτʼ ἐστέ; δεῦρʼ ἴτʼ, ἔλθετε
(1481)  Οἰδίπους: ὡς τὰς ἀδελφὰς τάσδε τὰς ἐμὰς χέρας,
(1482)  Οἰδίπους: αἳ τοῦ φυτουργοῦ πατρὸς ὑμὶν ὧδʼ ὁρᾶν
(1483)  Οἰδίπους: τὰ πρόσθε λαμπρὰ προυξένησαν ὄμματα·
(1484)  Οἰδίπους: ὃς ὑμίν, ὦ τέκνʼ, οὔθʼ ὁρῶν οὔθʼ ἱστορῶν
(1485)  Οἰδίπους: πατὴρ ἐφάνθην ἔνθεν αὐτὸς ἠρόθην.
(1486)  Οἰδίπους: καὶ σφὼ δακρύω· προσβλέπειν γὰρ οὐ σθένω·
(1487)  Οἰδίπους: νοούμενος τὰ λοιπὰ τοῦ πικροῦ βίου,
(1488)  Οἰδίπους: οἷον βιῶναι σφὼ πρὸς ἀνθρώπων χρεών.
(1489)  Οἰδίπους: ποίας γὰρ ἀστῶν ἥξετʼ εἰς ὁμιλίας,
(1490)  Οἰδίπους: ποίας δʼ ἑορτάς, ἔνθεν οὐ κεκλαυμέναι
(1491)  Οἰδίπους: πρὸς οἶκον ἵξεσθʼ ἀντὶ τῆς θεωρίας;
(1492)  Οἰδίπους: ἀλλʼ ἡνίκʼ ἂν δὴ πρὸς γάμων ἥκητʼ ἀκμάς,
(1493)  Οἰδίπους: τίς οὗτος ἔσται, τίς παραρρίψει, τέκνα,
(1494)  Οἰδίπους: τοιαῦτʼ ὀνείδη λαμβάνων, ἃ ταῖς ἐμαῖς
(1495)  Οἰδίπους: γοναῖσιν ἔσται σφῷν θʼ ὁμοῦ δηλήματα;
(1496)  Οἰδίπους: τί γὰρ κακῶν ἄπεστι; τὸν πατέρα πατὴρ
(1497)  Οἰδίπους: ὑμῶν ἔπεφνε· τὴν τεκοῦσαν ἤροσεν,
(1498)  Οἰδίπους: ὅθεν περ αὐτὸς ἐσπάρη, κἀκ τῶν ἴσων
(1499)  Οἰδίπους: ἐκτήσαθʼ ὑμᾶς, ὧνπερ αὐτὸς ἐξέφυ.
(1500)  Οἰδίπους: τοιαῦτʼ ὀνειδιεῖσθε· κᾆτα τίς γαμεῖ;
(1501)  Οἰδίπους: οὐκ ἔστιν οὐδείς, ὦ τέκνʼ, ἀλλὰ δηλαδὴ
(1502)  Οἰδίπους: χέρσους φθαρῆναι κἀγάμους ὑμᾶς χρεών.
(1503)  Οἰδίπους: ὦ παῖ Μενοικέως, ἀλλʼ ἐπεὶ μόνος πατὴρ
(1504)  Οἰδίπους: ταύταιν λέλειψαι, νὼ γάρ, ὣ ʼφυτεύσαμεν,
(1505)  Οἰδίπους: ὀλώλαμεν δύʼ ὄντε, μή σφε περιίδῃς
(1506)  Οἰδίπους: πτωχὰς ἀνάνδρους ἐκγενεῖς ἀλωμένας,
(1507)  Οἰδίπους: μηδʼ ἐξισώσῃς τάσδε τοῖς ἐμοῖς κακοῖς.
(1508)  Οἰδίπους: ἀλλʼ οἴκτισόν σφας, ὧδε τηλικάσδʼ ὁρῶν
(1509)  Οἰδίπους: πάντων ἐρήμους, πλὴν ὅσον τὸ σὸν μέρος.
(1510)  Οἰδίπους: ξύννευσον, ὦ γενναῖε, σῇ ψαύσας χερί.
(1511)  Οἰδίπους: σφῷν δʼ, ὦ τέκνʼ, εἰ μὲν εἰχέτην ἤδη φρένας,
(1512)  Οἰδίπους: πόλλʼ ἂν παρῄνουν· νῦν δὲ τοῦτʼ εὔχεσθέ μοι,
(1513)  Οἰδίπους: οὗ καιρὸς ἐᾷ ζῆν, τοῦ βίου δὲ λῴονος
(1514)  Οἰδίπους: ὑμᾶς κυρῆσαι τοῦ φυτεύσαντος πατρός.
(1515)  Κρέων: ἅλις ἵνʼ ἐξήκεις δακρύων· ἀλλʼ ἴθι στέγης ἔσω.
(1516x) === close trochaic ===
(1516)  Οἰδίπους: πειστέον, κεἰ μηδὲν ἡδύ.
(1516a)  Κρέων: πάντα γὰρ καιρῷ καλά.
(1517)  Οἰδίπους: οἶσθʼ ἐφʼ οἷς οὖν εἶμι;
(1517a)  Κρέων: λέξεις, καὶ τότʼ εἴσομαι κλύων.
(1518)  Οἰδίπους: γῆς μʼ ὅπως πέμψεις ἄποικον.
(1518a)  Κρέων: τοῦ θεοῦ μʼ αἰτεῖς δόσιν.
(1519)  Οἰδίπους: ἀλλὰ θεοῖς γʼ ἔχθιστος ἥκω.
(1519a)  Κρέων: τοιγαροῦν τεύξει τάχα.
(1520)  Οἰδίπους: φῂς τάδʼ οὖν;
(1520a)  Κρέων: ἃ μὴ φρονῶ γὰρ οὐ φιλῶ λέγειν μάτην.
(1521)  Οἰδίπους: ἄπαγέ νύν μʼ ἐντεῦθεν ἤδη.
(1521a)  Κρέων: στεῖχέ νυν, τέκνων δʼ ἀφοῦ.
(1522)  Οἰδίπους: μηδαμῶς ταύτας γʼ ἕλῃ μου.
(1522a)  Κρέων: πάντα μὴ βούλου κρατεῖν·
(1523)  Κρέων: καὶ γὰρ ἁκράτησας οὔ σοι τῷ βίῳ ξυνέσπετο.
(1524)  Χορός: ὦ πάτρας Θήβης ἔνοικοι, λεύσσετʼ, Οἰδίπους ὅδε,
(1525)  Χορός: ὃς τὰ κλείνʼ αἰνίγματʼ ᾔδει καὶ κράτιστος ἦν ἀνήρ,
(1526)  Χορός: οὗ τίς οὐ ζήλῳ πολιτῶν ἦν τύχαις ἐπιβλέπων,
(1527)  Χορός: εἰς ὅσον κλύδωνα δεινῆς συμφορᾶς ἐλήλυθεν.
(1528)  Χορός: ὥστε θνητὸν ὄντα κείνην τὴν τελευταίαν ἰδεῖν
(1529)  Χορός: ἡμέραν ἐπισκοποῦντα μηδένʼ ὀλβίζειν, πρὶν ἂν
(1530)  Χορός: τέρμα τοῦ βίου περάσῃ μηδὲν ἀλγεινὸν παθών.
