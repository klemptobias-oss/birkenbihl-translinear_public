(1x) === Episode ===
(1)  Ἀντιγόνη: ὦ κοινὸν αὐτάδελφον Ἰσμήνης κάρα,
(2)  Ἀντιγόνη: ἆρʼ οἶσθʼ ὅ τι Ζεὺς τῶν ἀπʼ Οἰδίπου κακῶν
(3)  Ἀντιγόνη: ὁποῖον οὐχὶ νῷν ἔτι ζώσαιν τελεῖ;
(4)  Ἀντιγόνη: οὐδὲν γὰρ οὔτʼ ἀλγεινὸν οὔτʼ ἄτης ἄτερ
(5)  Ἀντιγόνη: οὔτʼ αἰσχρὸν οὔτʼ ἄτιμόν ἐσθʼ, ὁποῖον οὐ
(6)  Ἀντιγόνη: τῶν σῶν τε κἀμῶν οὐκ ὄπωπʼ ἐγὼ κακῶν.
(7)  Ἀντιγόνη: καὶ νῦν τί τοῦτʼ αὖ φασι πανδήμῳ πόλει
(8)  Ἀντιγόνη: κήρυγμα θεῖναι τὸν στρατηγὸν ἀρτίως;
(9)  Ἀντιγόνη: ἔχεις τι κεἰσήκουσας; ἤ σε λανθάνει
(10)  Ἀντιγόνη: πρὸς τοὺς φίλους στείχοντα τῶν ἐχθρῶν κακά;
(11)  Ἰσμήνη: ἐμοὶ μὲν οὐδεὶς μῦθος, Ἀντιγόνη, φίλων
(12)  Ἰσμήνη: οὔθʼ ἡδὺς οὔτʼ ἀλγεινὸς ἵκετʼ ἐξ ὅτου
(13)  Ἰσμήνη: δυοῖν ἀδελφοῖν ἐστερήθημεν δύο,
(14)  Ἰσμήνη: μιᾷ θανόντοιν ἡμέρᾳ διπλῇ χερί·
(15)  Ἰσμήνη: ἐπεὶ δὲ φροῦδός ἐστιν Ἀργείων στρατὸς
(16)  Ἰσμήνη: ἐν νυκτὶ τῇ νῦν, οὐδὲν οἶδʼ ὑπέρτερον,
(17)  Ἰσμήνη: οὔτʼ εὐτυχοῦσα μᾶλλον οὔτʼ ἀτωμένη.
(18)  Ἀντιγόνη: ᾔδη καλῶς, καί σʼ ἐκτὸς αὐλείων πυλῶν
(19)  Ἀντιγόνη: τοῦδʼ οὕνεκʼ ἐξέπεμπον, ὡς μόνη κλύοις.
(20)  Ἰσμήνη: τί δʼ ἔστι; δηλοῖς γάρ τι καλχαίνουσʼ ἔπος.
(21)  Ἀντιγόνη: οὐ γὰρ τάφου νῷν τὼ κασιγνήτω Κρέων
(22)  Ἀντιγόνη: τὸν μὲν προτίσας, τὸν δʼ ἀτιμάσας ἔχει;
(23)  Ἀντιγόνη: Ἐτεοκλέα μέν, ὡς λέγουσι, σὺν δίκης
(24)  Ἀντιγόνη: χρήσει δικαίᾳ καὶ νόμου κατὰ χθονὸς
(25)  Ἀντιγόνη: ἔκρυψε τοῖς ἔνερθεν ἔντιμον νεκροῖς·
(26)  Ἀντιγόνη: τὸν δʼ ἀθλίως θανόντα Πολυνείκους νέκυν
(27)  Ἀντιγόνη: ἀστοῖσί φασιν ἐκκεκηρῦχθαι τὸ μὴ
(28)  Ἀντιγόνη: τάφῳ καλύψαι μηδὲ κωκῦσαί τινα,
(29)  Ἀντιγόνη: ἐᾶν δʼ ἄκλαυτον, ἄταφον, οἰωνοῖς γλυκὺν
(30)  Ἀντιγόνη: θησαυρὸν εἰσορῶσι πρὸς χάριν βορᾶς.
(31)  Ἀντιγόνη: τοιαῦτά φασι τὸν ἀγαθὸν Κρέοντα σοὶ
(32)  Ἀντιγόνη: κἀμοί, λέγω γὰρ κἀμέ, κηρύξαντʼ ἔχειν,
(33)  Ἀντιγόνη: καὶ δεῦρο νεῖσθαι ταῦτα τοῖσι μὴ εἰδόσιν
(34)  Ἀντιγόνη: σαφῆ προκηρύξοντα, καὶ τὸ πρᾶγμʼ ἄγειν
(35)  Ἀντιγόνη: οὐχ ὡς παρʼ οὐδέν, ἀλλʼ ὃς ἂν τούτων τι δρᾷ,
(36)  Ἀντιγόνη: φόνον προκεῖσθαι δημόλευστον ἐν πόλει.
(37)  Ἀντιγόνη: οὕτως ἔχει σοι ταῦτα, καὶ δείξεις τάχα
(38)  Ἀντιγόνη: εἴτʼ εὐγενὴς πέφυκας εἴτʼ ἐσθλῶν κακή.
(39)  Ἰσμήνη: τί δʼ, ὦ ταλαῖφρον, εἰ τάδʼ ἐν τούτοις, ἐγὼ
(40)  Ἰσμήνη: λύουσʼ ἂν ἢ ʼφάπτουσα προσθείμην πλέον;
(41)  Ἀντιγόνη: εἰ ξυμπονήσεις καὶ ξυνεργάσει σκόπει.
(42)  Ἰσμήνη: ποῖόν τι κινδύνευμα; ποῦ γνώμης ποτʼ εἶ;
(43)  Ἀντιγόνη: εἰ τὸν νεκρὸν ξὺν τῇδε κουφιεῖς χερί.
(44)  Ἰσμήνη: ἦ γὰρ νοεῖς θάπτειν σφʼ, ἀπόρρητον πόλει;
(45)  Ἀντιγόνη: τὸν γοῦν ἐμὸν καὶ τὸν σόν, ἢν σὺ μὴ θέλῃς
(46)  Ἀντιγόνη: ἀδελφόν· οὐ γὰρ δὴ προδοῦσʼ ἁλώσομαι.
(47)  Ἰσμήνη: ὦ σχετλία, Κρέοντος ἀντειρηκότος;
(48)  Ἀντιγόνη: ἀλλʼ οὐδὲν αὐτῷ τῶν ἐμῶν μʼ εἴργειν μέτα.
(49)  Ἰσμήνη: οἴμοι. φρόνησον, ὦ κασιγνήτη, πατὴρ
(50)  Ἰσμήνη: ὡς νῷν ἀπεχθὴς δυσκλεής τʼ ἀπώλετο,
(51)  Ἰσμήνη: πρὸς αὐτοφώρων ἀμπλακημάτων διπλᾶς
(52)  Ἰσμήνη: ὄψεις ἀράξας αὐτὸς αὐτουργῷ χερί.
(53)  Ἰσμήνη: ἔπειτα μήτηρ καὶ γυνή, διπλοῦν ἔπος,
(54)  Ἰσμήνη: πλεκταῖσιν ἀρτάναισι λωβᾶται βίον·
(55)  Ἰσμήνη: τρίτον δʼ ἀδελφὼ δύο μίαν καθʼ ἡμέραν
(56)  Ἰσμήνη: αὐτοκτονοῦντε τὼ ταλαιπώρω μόρον
(57)  Ἰσμήνη: κοινὸν κατειργάσαντʼ ἐπαλλήλοιν χεροῖν.
(58)  Ἰσμήνη: νῦν δʼ αὖ μόνα δὴ νὼ λελειμμένα σκόπει
(59)  Ἰσμήνη: ὅσῳ κάκιστʼ ὀλούμεθʼ, εἰ νόμου βίᾳ
(60)  Ἰσμήνη: ψῆφον τυράννων ἢ κράτη παρέξιμεν.
(61)  Ἰσμήνη: ἀλλʼ ἐννοεῖν χρὴ τοῦτο μὲν γυναῖχʼ ὅτι
(62)  Ἰσμήνη: ἔφυμεν, ὡς πρὸς ἄνδρας οὐ μαχουμένα.
(63)  Ἰσμήνη: ἔπειτα δʼ οὕνεκʼ ἀρχόμεσθʼ ἐκ κρεισσόνων,
(64)  Ἰσμήνη: καὶ ταῦτʼ ἀκούειν κἄτι τῶνδʼ ἀλγίονα.
(65)  Ἰσμήνη: ἐγὼ μὲν οὖν αἰτοῦσα τοὺς ὑπὸ χθονὸς
(66)  Ἰσμήνη: ξύγγνοιαν ἴσχειν, ὡς βιάζομαι τάδε,
(67)  Ἰσμήνη: τοῖς ἐν τέλει βεβῶσι πείσομαι· τὸ γὰρ
(68)  Ἰσμήνη: περισσὰ πράσσειν οὐκ ἔχει νοῦν οὐδένα.
(69)  Ἀντιγόνη: οὔτʼ ἂν κελεύσαιμʼ οὔτʼ ἄν, εἰ θέλοις ἔτι
(70)  Ἀντιγόνη: πράσσειν, ἐμοῦ γʼ ἂν ἡδέως δρῴης μέτα.
(71)  Ἀντιγόνη: ἀλλʼ ἴσθʼ ὁποῖά σοι δοκεῖ, κεῖνον δʼ ἐγὼ
(72)  Ἀντιγόνη: θάψω· καλόν μοι τοῦτο ποιούσῃ θανεῖν.
(73)  Ἀντιγόνη: φίλη μετʼ αὐτοῦ κείσομαι, φίλου μέτα,
(74)  Ἀντιγόνη: ὅσια πανουργήσασʼ. ἐπεὶ πλείων χρόνος
(75)  Ἀντιγόνη: ὃν δεῖ μʼ ἀρέσκειν τοῖς κάτω τῶν ἐνθάδε.
(76)  Ἀντιγόνη: ἐκεῖ γὰρ αἰεὶ κείσομαι· σοὶ δʼ, εἰ δοκεῖ,
(77)  Ἀντιγόνη: τὰ τῶν θεῶν ἔντιμʼ ἀτιμάσασʼ ἔχε.
(78)  Ἰσμήνη: ἐγὼ μὲν οὐκ ἄτιμα ποιοῦμαι, τὸ δὲ
(79)  Ἰσμήνη: βίᾳ πολιτῶν δρᾶν ἔφυν ἀμήχανος.
(80)  Ἀντιγόνη: σὺ μὲν τάδʼ ἂν προὔχοιʼ· ἐγὼ δὲ δὴ τάφον
(81)  Ἀντιγόνη: χώσουσʼ ἀδελφῷ φιλτάτῳ πορεύσομαι.
(82)  Ἰσμήνη: οἴμοι ταλαίνης, ὡς ὑπερδέδοικά σου.
(83)  Ἀντιγόνη: μὴ ʼμοῦ προτάρβει· τὸν σὸν ἐξόρθου πότμον.
(84)  Ἰσμήνη: ἀλλʼ οὖν προμηνύσῃς γε τοῦτο μηδενὶ
(85)  Ἰσμήνη: τοὔργον, κρυφῇ δὲ κεῦθε, σὺν δʼ αὔτως ἐγώ.
(86)  Ἀντιγόνη: οἴμοι, καταύδα· πολλὸν ἐχθίων ἔσει
(87)  Ἀντιγόνη: σιγῶσʼ, ἐὰν μὴ πᾶσι κηρύξῃς τάδε.
(88)  Ἰσμήνη: θερμὴν ἐπὶ ψυχροῖσι καρδίαν ἔχεις.
(89)  Ἀντιγόνη: ἀλλʼ οἶδʼ ἀρέσκουσʼ οἷς μάλισθʼ ἁδεῖν με χρή.
(90)  Ἰσμήνη: εἰ καὶ δυνήσει γʼ· ἀλλʼ ἀμηχάνων ἐρᾷς.
(91)  Ἀντιγόνη: οὐκοῦν, ὅταν δὴ μὴ σθένω, πεπαύσομαι.
(92)  Ἰσμήνη: ἀρχὴν δὲ θηρᾶν οὐ πρέπει τἀμήχανα.
(93)  Ἀντιγόνη: εἰ ταῦτα λέξεις, ἐχθαρεῖ μὲν ἐξ ἐμοῦ,
(94)  Ἀντιγόνη: ἐχθρὰ δὲ τῷ θανόντι προσκείσει δίκῃ.
(95)  Ἀντιγόνη: ἀλλʼ ἔα με καὶ τὴν ἐξ ἐμοῦ δυσβουλίαν
(96)  Ἀντιγόνη: παθεῖν τὸ δεινὸν τοῦτο· πείσομαι γὰρ οὐ
(97)  Ἀντιγόνη: τοσοῦτον οὐδὲν ὥστε μὴ οὐ καλῶς θανεῖν.
(98)  Ἰσμήνη: ἀλλʼ εἰ δοκεῖ σοι, στεῖχε· τοῦτο δʼ ἴσθʼ ὅτι
(99)  Ἰσμήνη: ἄνους μὲν ἔρχει, τοῖς φίλοις δʼ ὀρθῶς φίλη.
(100y) === Chor ===
(100x) == Strophe 1 ==
(100)  Χορός: ἀκτὶς ἀελίου, τὸ κάλλιστον ἑπταπύλῳ φανὲν
(101)  Χορός: Θήβᾳ τῶν προτέρων φάος,
(102)  Χορός: ἐφάνθης ποτʼ, ὦ χρυσέας
(103)  Χορός: ἁμέρας βλέφαρον,
(105)  Χορός: Διρκαίων ὑπὲρ ῥεέθρων μολοῦσα,
(106)  Χορός: τὸν λεύκασπιν Ἀργόθεν ἐκβάντα φῶτα πανσαγίᾳ
(107)  Χορός: φυγάδα πρόδρομον ὀξυτέρῳ κινήσασα χαλινῷ·
(110x) == Anapäste ==
(110)  Χορός: ὃς ἐφʼ ἡμετέρᾳ γᾷ Πολυνείκους
(111)  Χορός: ἀρθεὶς νεικέων ἐξ ἀμφιλόγων
(112)  Χορός: ὀξέα κλάζων
(113)  Χορός: ἀετὸς εἰς γᾶν ὣς ὑπερέπτα,
(114)  Χορός: λευκῆς χιόνος πτέρυγι στεγανός,
(115)  Χορός: πολλῶν μεθʼ ὅπλων
(116)  Χορός: ξύν θʼ ἱπποκόμοις κορύθεσσιν.
(117x) == Antistrophe 1 ==
(117)  Χορός: στὰς δʼ ὑπὲρ μελάθρων φονώσαισιν ἀμφιχανὼν κύκλῳ
(118)  Χορός: λόγχαις ἑπτάπυλον στόμα
(119)  Χορός: ἔβα, πρίν ποθʼ ἁμετέρων
(120)  Χορός: αἱμάτων γένυσιν πλησθῆναί τε καὶ στεφάνωμα πύργων
(121)  Χορός: πευκάενθʼ Ἥφαιστον ἑλεῖν. τοῖος ἀμφὶ νῶτʼ ἐτάθη
(125)  Χορός: πάταγος Ἄρεος, ἀντιπάλῳ δυσχείρωμα δράκοντος.
(127x) == Anapäste ==
(127)  Χορός: Ζεὺς γὰρ μεγάλης γλώσσης κόμπους
(128)  Χορός: ὑπερεχθαίρει, καὶ σφας ἐσιδὼν
(129)  Χορός: πολλῷ ῥεύματι προσνισσομένους
(130)  Χορός: χρυσοῦ καναχῆς ὑπεροπλίαις,
(131)  Χορός: παλτῷ ῥιπτεῖ πυρὶ βαλβίδων
(132)  Χορός: ἐπʼ ἄκρων ἤδη
(133)  Χορός: νίκην ὁρμῶντʼ ἀλαλάξαι.
(134x) == Strophe 2 ==
(134)  Χορός: ἀντιτύπᾳ δʼ ἐπὶ γᾷ πέσε τανταλωθεὶς
(135)  Χορός: πυρφόρος, ὃς τότε μαινομένᾳ ξὺν ὁρμᾷ
(136)  Χορός: βακχεύων ἐπέπνει
(137)  Χορός: ῥιπαῖς ἐχθίστων ἀνέμων.
(138)  Χορός: εἶχε δʼ ἄλλᾳ τὰ μέν,
(139)  Χορός: ἄλλα δʼ ἐπʼ ἄλλοις ἐπενώμα στυφελίζων μέγας Ἄρης
(140)  Χορός: δεξιόσειρος.
(141x) == Anapäste ==
(141)  Χορός: ἑπτὰ λοχαγοὶ γὰρ ἐφʼ ἑπτὰ πύλαις
(142)  Χορός: ταχθέντες ἴσοι πρὸς ἴσους ἔλιπον
(143)  Χορός: Ζηνὶ τροπαίῳ πάγχαλκα τέλη,
(144)  Χορός: πλὴν τοῖν στυγεροῖν, ὣ πατρὸς ἑνὸς
(145)  Χορός: μητρός τε μιᾶς φύντε καθʼ αὑτοῖν
(146)  Χορός: δικρατεῖς λόγχας στήσαντʼ ἔχετον
(147)  Χορός: κοινοῦ θανάτου μέρος ἄμφω.
(148x) == Antistrophe 2 ==
(148)  Χορός: ἀλλὰ γὰρ ἁ μεγαλώνυμος ἦλθε Νίκα
(149)  Χορός: τᾷ πολυαρμάτῳ ἀντιχαρεῖσα Θήβᾳ,
(150)  Χορός: ἐκ μὲν δὴ πολέμων
(151)  Χορός: τῶν νῦν θέσθαι λησμοσύναν,
(152)  Χορός: θεῶν δὲ ναοὺς χοροῖς
(153)  Χορός: παννυχίοις πάντας ἐπέλθωμεν, ὁ Θήβας δʼ ἐλελίχθων
(154)  Χορός: Βάκχιος ἄρχοι.
(155x) == Anapäste ==
(155)  Χορός: ἀλλʼ ὅδε γὰρ δὴ βασιλεὺς χώρας,
(156)  Χορός: Κρέων ὁ Μενοικέως ἄρχων νεοχμὸς
(157)  Χορός: νεαραῖσι θεῶν ἐπὶ συντυχίαις
(158)  Χορός: χωρεῖ, τίνα δὴ μῆτιν ἐρέσσων,
(160)  Χορός: ὅτι σύγκλητον τήνδε γερόντων
(161)  Χορός: προὔθετο λέσχην,
(161b)  Χορός: κοινῷ κηρύγματι πέμψας;
(162x) === Episode ===
(162)  Κρέων: ἄνδρες, τὰ μὲν δὴ πόλεος ἀσφαλῶς θεοὶ
(163)  Κρέων: πολλῷ σάλῳ σείσαντες ὤρθωσαν πάλιν.
(164)  Κρέων: ὑμᾶς δʼ ἐγὼ πομποῖσιν ἐκ πάντων δίχα
(165)  Κρέων: ἔστειλʼ ἱκέσθαι τοῦτο μὲν τὰ Λαΐου
(166)  Κρέων: σέβοντας εἰδὼς εὖ θρόνων ἀεὶ κράτη,
(167)  Κρέων: τοῦτʼ αὖθις, ἡνίκʼ Οἰδίπους ὤρθου πόλιν,
(168)  Κρέων: κἀπεὶ διώλετʼ, ἀμφὶ τοὺς κείνων ἔτι
(169)  Κρέων: παῖδας μένοντας ἐμπέδοις φρονήμασιν.
(170)  Κρέων: ὅτʼ οὖν ἐκεῖνοι πρὸς διπλῆς μοίρας μίαν
(171)  Κρέων: καθʼ ἡμέραν ὤλοντο παίσαντές τε καὶ
(172)  Κρέων: πληγέντες αὐτόχειρι σὺν μιάσματι,
(173)  Κρέων: ἐγὼ κράτη δὴ πάντα καὶ θρόνους ἔχω
(174)  Κρέων: γένους κατʼ ἀγχιστεῖα τῶν ὀλωλότων.
(175)  Κρέων: ἀμήχανον δὲ παντὸς ἀνδρὸς ἐκμαθεῖν
(176)  Κρέων: ψυχήν τε καὶ φρόνημα καὶ γνώμην, πρὶν ἂν
(177)  Κρέων: ἀρχαῖς τε καὶ νόμοισιν ἐντριβὴς φανῇ.
(178)  Κρέων: ἐμοὶ γὰρ ὅστις πᾶσαν εὐθύνων πόλιν
(179)  Κρέων: μὴ τῶν ἀρίστων ἅπτεται βουλευμάτων,
(180)  Κρέων: ἀλλʼ ἐκ φόβου του γλῶσσαν ἐγκλῄσας ἔχει,
(181)  Κρέων: κάκιστος εἶναι νῦν τε καὶ πάλαι δοκεῖ·
(182)  Κρέων: καὶ μεῖζον ὅστις ἀντὶ τῆς αὑτοῦ πάτρας
(183)  Κρέων: φίλον νομίζει, τοῦτον οὐδαμοῦ λέγω.
(184)  Κρέων: ἐγὼ γάρ, ἴστω Ζεὺς ὁ πάνθʼ ὁρῶν ἀεί,
(185)  Κρέων: οὔτʼ ἂν σιωπήσαιμι τὴν ἄτην ὁρῶν
(186)  Κρέων: στείχουσαν ἀστοῖς ἀντὶ τῆς σωτηρίας,
(187)  Κρέων: οὔτʼ ἂν φίλον ποτʼ ἄνδρα δυσμενῆ χθονὸς
(188)  Κρέων: θείμην ἐμαυτῷ, τοῦτο γιγνώσκων ὅτι
(189)  Κρέων: ἥδʼ ἐστὶν ἡ σῴζουσα καὶ ταύτης ἔπι
(190)  Κρέων: πλέοντες ὀρθῆς τοὺς φίλους ποιούμεθα.
(191)  Κρέων: τοιοῖσδʼ ἐγὼ νόμοισι τήνδʼ αὔξω πόλιν,
(192)  Κρέων: καὶ νῦν ἀδελφὰ τῶνδε κηρύξας ἔχω
(193)  Κρέων: ἀστοῖσι παίδων τῶν ἀπʼ Οἰδίπου πέρι·
(194)  Κρέων: Ἐτεοκλέα μέν, ὃς πόλεως ὑπερμαχῶν
(195)  Κρέων: ὄλωλε τῆσδε, πάντʼ ἀριστεύσας δόρει,
(196)  Κρέων: τάφῳ τε κρύψαι καὶ τὰ πάντʼ ἀφαγνίσαι
(197)  Κρέων: ἃ τοῖς ἀρίστοις ἔρχεται κάτω νεκροῖς.
(198)  Κρέων: τὸν δʼ αὖ ξύναιμον τοῦδε, Πολυνείκη λέγω,
(199)  Κρέων: ὃς γῆν πατρῴαν καὶ θεοὺς τοὺς ἐγγενεῖς
(200)  Κρέων: φυγὰς κατελθὼν ἠθέλησε μὲν πυρὶ
(201)  Κρέων: πρῆσαι κατʼ ἄκρας, ἠθέλησε δʼ αἵματος
(202)  Κρέων: κοινοῦ πάσασθαι, τοὺς δὲ δουλώσας ἄγειν,
(203)  Κρέων: τοῦτον πόλει τῇδʼ ἐκκεκήρυκται τάφῳ
(204)  Κρέων: μήτε κτερίζειν μήτε κωκῦσαί τινα,
(205)  Κρέων: ἐᾶν δʼ ἄθαπτον καὶ πρὸς οἰωνῶν δέμας
(206)  Κρέων: καὶ πρὸς κυνῶν ἐδεστὸν αἰκισθέν τʼ ἰδεῖν.
(207)  Κρέων: τοιόνδʼ ἐμὸν φρόνημα, κοὔποτʼ ἔκ γʼ ἐμοῦ
(208)  Κρέων: τιμὴν προέξουσʼ οἱ κακοὶ τῶν ἐνδίκων·
(209)  Κρέων: ἀλλʼ ὅστις εὔνους τῇδε τῇ πόλει, θανὼν
(210)  Κρέων: καὶ ζῶν ὁμοίως ἐξ ἐμοῦ τιμήσεται.
(211)  Χορός: σοὶ ταῦτʼ ἀρέσκει, παῖ Μενοικέως Κρέον,
(212)  Χορός: τὸν τῇδε δύσνουν κἀς τὸν εὐμενῆ πόλει·
(213)  Χορός: νόμῳ δὲ χρῆσθαι παντί που πάρεστί σοι
(214)  Χορός: καὶ τῶν θανόντων χὠπόσοι ζῶμεν πέρι.
(215)  Κρέων: ὡς ἂν σκοποὶ νῦν εἶτε τῶν εἰρημένων.
(216)  Χορός: νεωτέρῳ τῳ τοῦτο βαστάζειν πρόθες.
(217)  Κρέων: ἀλλʼ εἴσʼ ἕτοιμοι τοῦ νεκροῦ γʼ ἐπίσκοποι.
(218)  Χορός: τί δῆτʼ ἂν ἄλλο τοῦτʼ ἐπεντέλλοις ἔτι;
(219)  Κρέων: τὸ μὴ ʼπιχωρεῖν τοῖς ἀπιστοῦσιν τάδε.
(220)  Χορός: οὔκ ἔστιν οὕτω μῶρος ὃς θανεῖν ἐρᾷ.
(221)  Κρέων: καὶ μὴν ὁ μισθός γʼ, οὗτος· ἀλλʼ ὑπʼ ἐλπίδων
(222)  Κρέων: ἄνδρας τὸ κέρδος πολλάκις διώλεσεν.
(223)  Φύλαξ: ἄναξ, ἐρῶ μὲν οὐχ ὅπως τάχους ὕπο
(224)  Φύλαξ: δύσπνους ἱκάνω κοῦφον ἐξάρας πόδα.
(225)  Φύλαξ: πολλὰς γὰρ ἔσχον φροντίδων ἐπιστάσεις,
(226)  Φύλαξ: ὁδοῖς κυκλῶν ἐμαυτὸν εἰς ἀναστροφήν·
(227)  Φύλαξ: ψυχὴ γὰρ ηὔδα πολλά μοι μυθουμένη·
(228)  Φύλαξ: τάλας, τί χωρεῖς οἷ μολὼν δώσεις δίκην;
(229)  Φύλαξ: τλήμων, μενεῖς αὖ; κεἰ τάδʼ εἴσεται Κρέων
(230)  Φύλαξ: ἄλλου παρʼ ἀνδρός; πῶς σὺ δῆτʼ οὐκ ἀλγύνει;
(231)  Φύλαξ: τοιαῦθʼ ἑλίσσων ἤνυτον σχολῇ βραδύς.
(232)  Φύλαξ: χοὔτως ὁδὸς βραχεῖα γίγνεται μακρά.
(233)  Φύλαξ: τέλος γε μέντοι δεῦρʼ ἐνίκησεν μολεῖν
(234)  Φύλαξ: σοί. κεἰ τὸ μηδὲν ἐξερῶ, φράσω δʼ ὅμως·
(235)  Φύλαξ: τῆς ἐλπίδος γὰρ ἔρχομαι δεδραγμένος,
(236)  Φύλαξ: τὸ μὴ παθεῖν ἂν ἄλλο πλὴν τὸ μόρσιμον.
(237)  Κρέων: τί δʼ ἐστὶν ἀνθʼ οὗ τήνδʼ ἔχεις ἀθυμίαν;
(238)  Φύλαξ: φράσαι θέλω σοι πρῶτα τἀμαυτοῦ· τὸ γὰρ
(239)  Φύλαξ: πρᾶγμʼ οὔτʼ ἔδρασʼ οὔτʼ εἶδον ὅστις ἦν ὁ δρῶν,
(240)  Φύλαξ: οὐδʼ ἂν δικαίως ἐς κακὸν πέσοιμί τι.
(241)  Κρέων: εὖ γε στοχάζει κἀποφάργνυσαι κύκλῳ
(242)  Κρέων: τὸ πρᾶγμα· δηλοῖς δʼ ὥς τι σημανῶν νέον.
(243)  Φύλαξ: τὰ δεινὰ γάρ τοι προστίθησʼ ὄκνον πολύν.
(244)  Κρέων: οὔκουν ἐρεῖς ποτʼ, εἶτʼ ἀπαλλαχθεὶς ἄπει;
(245)  Φύλαξ: καὶ δὴ λέγω σοι. τὸν νεκρόν τις ἀρτίως
(246)  Φύλαξ: θάψας βέβηκε κἀπὶ χρωτὶ διψίαν
(247)  Φύλαξ: κόνιν παλύνας κἀφαγιστεύσας ἃ χρή·
(248)  Κρέων: τί φής; τίς ἀνδρῶν ἦν ὁ τολμήσας τάδε;
(249)  Φύλαξ: οὐκ οἶδʼ· ἐκεῖ γὰρ οὔτε του γενῇδος ἦν
(250)  Φύλαξ: πλῆγμʼ, οὐ δικέλλης ἐκβολή. στύφλος δὲ γῆ
(251)  Φύλαξ: καὶ χέρσος, ἀρρὼξ οὐδʼ ἐπημαξευμένη
(252)  Φύλαξ: τροχοῖσιν, ἀλλʼ ἄσημος οὑργάτης τις ἦν.
(253)  Φύλαξ: ὅπως δʼ ὁ πρῶτος ἡμὶν ἡμεροσκόπος
(254)  Φύλαξ: δείκνυσι, πᾶσι θαῦμα δυσχερὲς παρῆν.
(255)  Φύλαξ: ὁ μὲν γὰρ ἠφάνιστο, τυμβήρης μὲν οὔ,
(256)  Φύλαξ: λεπτὴ δʼ, ἄγος φεύγοντος ὥς, ἐπῆν κόνις·
(257)  Φύλαξ: σημεῖα δʼ οὔτε θηρὸς οὔτε του κυνῶν
(258)  Φύλαξ: ἐλθόντος, οὐ σπάσαντος ἐξεφαίνετο.
(259)  Φύλαξ: λόγοι δʼ ἐν ἀλλήλοισιν ἐρρόθουν κακοί,
(260)  Φύλαξ: φύλαξ ἐλέγχων φύλακα, κἂν ἐγίγνετο
(261)  Φύλαξ: πληγὴ τελευτῶσʼ, οὐδʼ ὁ κωλύσων παρῆν.
(262)  Φύλαξ: εἷς γάρ τις ἦν ἕκαστος οὑξειργασμένος,
(263)  Φύλαξ: κοὐδεὶς ἐναργής, ἀλλʼ ἔφευγε μὴ εἰδέναι.
(264)  Φύλαξ: ἦμεν δʼ ἕτοιμοι καὶ μύδρους αἴρειν χεροῖν
(265)  Φύλαξ: καὶ πῦρ διέρπειν καὶ θεοὺς ὁρκωμοτεῖν,
(266)  Φύλαξ: τὸ μήτε δρᾶσαι μήτε τῳ ξυνειδέναι
(267)  Φύλαξ: τὸ πρᾶγμα βουλεύσαντι μηδʼ εἰργασμένῳ.
(268)  Φύλαξ: τέλος δʼ ὅτʼ οὐδὲν ἦν ἐρευνῶσιν πλέον,
(269)  Φύλαξ: λέγει τις εἷς, ὃ πάντας ἐς πέδον κάρα
(270)  Φύλαξ: νεῦσαι φόβῳ προὔτρεψεν· οὐ γὰρ εἴχομεν
(271)  Φύλαξ: οὔτʼ ἀντιφωνεῖν οὔθʼ ὅπως δρῶντες καλῶς
(272)  Φύλαξ: πράξαιμεν. ἦν δʼ ὁ μῦθος ὡς ἀνοιστέον
(273)  Φύλαξ: σοὶ τοὔργον εἴη τοῦτο κοὐχὶ κρυπτέον.
(274)  Φύλαξ: καὶ ταῦτʼ ἐνίκα, κἀμὲ τὸν δυσδαίμονα
(275)  Φύλαξ: πάλος καθαιρεῖ τοῦτο τἀγαθὸν λαβεῖν.
(276)  Φύλαξ: πάρειμι δʼ ἄκων οὐχ ἑκοῦσιν, οἶδʼ ὅτι·
(277)  Φύλαξ: στέργει γὰρ οὐδεὶς ἄγγελον κακῶν ἐπῶν.
(278)  Χορός: ἄναξ, ἐμοί τοί, μή τι καὶ θεήλατον
(279)  Χορός: τοὔργον τόδʼ, ἡ ξύννοια βουλεύει πάλαι
(280)  Κρέων: παῦσαι, πρὶν ὀργῆς καὶ ʼμὲ μεστῶσαι λέγων,
(281)  Κρέων: μὴ ʼφευρεθῇς ἄνους τε καὶ γέρων ἅμα.
(282)  Κρέων: λέγεις γὰρ οὐκ ἀνεκτὰ δαίμονας λέγων
(283)  Κρέων: πρόνοιαν ἴσχειν τοῦδε τοῦ νεκροῦ πέρι.
(284)  Κρέων: πότερον ὑπερτιμῶντες ὡς εὐεργέτην
(285)  Κρέων: ἔκρυπτον αὐτόν, ὅστις ἀμφικίονας
(286)  Κρέων: ναοὺς πυρώσων ἦλθε κἀναθήματα
(287)  Κρέων: καὶ γῆν ἐκείνων καὶ νόμους διασκεδῶν;
(288)  Κρέων: ἢ τοὺς κακοὺς τιμῶντας εἰσορᾷς θεούς;
(289)  Κρέων: οὔκ ἔστιν. ἀλλὰ ταῦτα καὶ πάλαι πόλεως
(290)  Κρέων: ἄνδρες μόλις φέροντες ἐρρόθουν ἐμοί,
(291)  Κρέων: κρυφῇ κάρα σείοντες, οὐδʼ ὑπὸ ζυγῷ
(292)  Κρέων: λόφον δικαίως εἶχον, ὡς στέργειν ἐμέ.
(293)  Κρέων: ἐκ τῶνδε τούτους ἐξεπίσταμαι καλῶς
(294)  Κρέων: παρηγμένους μισθοῖσιν εἰργάσθαι τάδε.
(295)  Κρέων: οὐδὲν γὰρ ἀνθρώποισιν οἷον ἄργυρος
(296)  Κρέων: κακὸν νόμισμʼ ἔβλαστε. τοῦτο καὶ πόλεις
(297)  Κρέων: πορθεῖ, τόδʼ ἄνδρας ἐξανίστησιν δόμων·
(298)  Κρέων: τόδʼ ἐκδιδάσκει καὶ παραλλάσσει φρένας
(299)  Κρέων: χρηστὰς πρὸς αἰσχρὰ πράγμαθʼ ἵστασθαι βροτῶν·
(300)  Κρέων: πανουργίας δʼ ἔδειξεν ἀνθρώποις ἔχειν
(301)  Κρέων: καὶ παντὸς ἔργου δυσσέβειαν εἰδέναι.
(302)  Κρέων: ὅσοι δὲ μισθαρνοῦντες ἤνυσαν τάδε,
(303)  Κρέων: χρόνῳ ποτʼ ἐξέπραξαν ὡς δοῦναι δίκην.
(304)  Κρέων: ἀλλʼ εἴπερ ἴσχει Ζεὺς ἔτʼ ἐξ ἐμοῦ σέβας,
(305)  Κρέων: εὖ τοῦτʼ ἐπίστασʼ, ὅρκιος δέ σοι λέγω·
(306)  Κρέων: εἰ μὴ τὸν αὐτόχειρα τοῦδε τοῦ τάφου
(307)  Κρέων: εὑρόντες ἐκφανεῖτʼ ἐς ὀφθαλμοὺς ἐμούς,
(308)  Κρέων: οὐχ ὑμὶν Ἅιδης μοῦνος ἀρκέσει, πρὶν ἂν
(309)  Κρέων: ζῶντες κρεμαστοὶ τήνδε δηλώσηθʼ ὕβριν,
(310)  Κρέων: ἵνʼ εἰδότες τὸ κέρδος ἔνθεν οἰστέον
(311)  Κρέων: τὸ λοιπὸν ἁρπάζητε, καὶ μάθηθʼ ὅτι
(312)  Κρέων: οὐκ ἐξ ἅπαντος δεῖ τὸ κερδαίνειν φιλεῖν.
(313)  Κρέων: ἐκ τῶν γὰρ αἰσχρῶν λημμάτων τοὺς πλείονας
(314)  Κρέων: ἀτωμένους ἴδοις ἂν ἢ σεσωσμένους.
(315)  Φύλαξ: εἰπεῖν τι δώσεις ἢ στραφεὶς οὕτως ἴω;
(316)  Κρέων: οὐκ οἶσθα καὶ νῦν ὡς ἀνιαρῶς λέγεις;
(317)  Φύλαξ: ἐν τοῖσιν ὠσὶν ἢ ʼπὶ τῇ ψυχῇ δάκνει;
(318)  Κρέων: τί δὲ ῥυθμίζεις τὴν ἐμὴν λύπην ὅπου;
(319)  Φύλαξ: ὁ δρῶν σʼ ἀνιᾷ τὰς φρένας, τὰ δʼ ὦτʼ ἐγώ.
(320)  Κρέων: οἴμʼ ὡς λάλημα δῆλον ἐκπεφυκὸς εἶ.
(321)  Φύλαξ: οὔκουν τό γʼ ἔργον τοῦτο ποιήσας ποτέ.
(322)  Κρέων: καὶ ταῦτʼ ἐπʼ ἀργύρῳ γε τὴν ψυχὴν προδούς.
(323)  Φύλαξ: φεῦ·
(323a)  Φύλαξ: ἦ δεινὸν ᾧ δοκῇ γε καὶ ψευδῆ δοκεῖν.
(324)  Κρέων: κόμψευέ νυν τὴν δόξαν· εἰ δὲ ταῦτα μὴ
(325)  Κρέων: φανεῖτέ μοι τοὺς δρῶντας, ἐξερεῖθʼ ὅτι
(326)  Κρέων: τὰ δειλὰ κέρδη πημονὰς ἐργάζεται.
(327)  Φύλαξ: ἀλλʼ εὑρεθείη μὲν μάλιστʼ· ἐὰν δέ τοι
(328)  Φύλαξ: ληφθῇ τε καὶ μή, τοῦτο γὰρ τύχη κρινεῖ,
(329)  Φύλαξ: οὐκ ἔσθʼ ὅπως ὄψει σὺ δεῦρʼ ἐλθόντα με·
(330)  Φύλαξ: καὶ νῦν γὰρ ἐκτὸς ἐλπίδος γνώμης τʼ ἐμῆς
(331)  Φύλαξ: σωθεὶς ὀφείλω τοῖς θεοῖς πολλὴν χάριν.
(333y) === Chor ===
(333x) == Strophe 1 ==
(333)  Χορός: πολλὰ τὰ δεινὰ κοὐδὲν ἀνθρώπου δεινότερον πέλει.
(334)  Χορός: τοῦτο καὶ πολιοῦ πέραν πόντου χειμερίῳ νότῳ
(335)  Χορός: χωρεῖ, περιβρυχίοισιν
(336)  Χορός: περῶν ὑπʼ οἴδμασιν.
(337)  Χορός: θεῶν τε τὰν ὑπερτάταν, Γᾶν
(338)  Χορός: ἄφθιτον, ἀκαμάταν, ἀποτρύεται
(339)  Χορός: ἰλλομένων ἀρότρων ἔτος εἰς ἔτος
(340)  Χορός: ἱππείῳ γένει πολεύων.
(343x) == Antistrophe 1 ==
(343)  Χορός: κουφονόων τε φῦλον ὀρνίθων ἀμφιβαλὼν ἄγει
(345)  Χορός: καὶ θηρῶν ἀγρίων ἔθνη πόντου τʼ εἰναλίαν φύσιν
(346)  Χορός: σπείραισι δικτυοκλώστοις,
(347)  Χορός: περιφραδὴς ἀνήρ·
(348)  Χορός: κρατεῖ δὲ μηχαναῖς ἀγραύλου
(350)  Χορός: θηρὸς ὀρεσσιβάτα, λασιαύχενά θʼ
(351)  Χορός: ἵππον ὀχμάζεται ἀμφὶ λόφον ζυγῶν
(352)  Χορός: οὔρειόν τʼ ἀκμῆτα ταῦρον.
(355x) == Strophe 2 ==
(355)  Χορός: καὶ φθέγμα καὶ ἀνεμόεν φρόνημα καὶ ἀστυνόμους
(356)  Χορός: ὀργὰς ἐδιδάξατο καὶ δυσαύλων
(357)  Χορός: πάγων ὑπαίθρεια καὶ δύσομβρα φεύγειν βέλη
(358)  Χορός: παντοπόρος· ἄπορος ἐπʼ οὐδὲν ἔρχεται
(360)  Χορός: τὸ μέλλον· Ἅιδα μόνον φεῦξιν οὐκ ἐπάξεται·
(361)  Χορός: νόσων δʼ ἀμηχάνων φυγὰς ξυμπέφρασται.
(365x) == Antistrophe 2 ==
(365)  Χορός: σοφόν τι τὸ μηχανόεν τέχνας ὑπὲρ ἐλπίδʼ ἔχων
(366)  Χορός: τοτὲ μὲν κακόν, ἄλλοτʼ ἐπʼ ἐσθλὸν ἕρπει,
(367)  Χορός: νόμους γεραίρων χθονὸς θεῶν τʼ ἔνορκον δίκαν,
(370)  Χορός: ὑψίπολις· ἄπολις ὅτῳ τὸ μὴ καλὸν
(371)  Χορός: ξύνεστι τόλμας χάριν. μήτʼ ἐμοὶ παρέστιος
(375)  Χορός: γένοιτο μήτʼ ἴσον φρονῶν ὃς τάδʼ ἔρδει.
(376x) == Anapäste ==
(376)  Χορός: ἐς δαιμόνιον τέρας ἀμφινοῶ
(377)  Χορός: τόδε· πῶς εἰδὼς ἀντιλογήσω
(378)  Χορός: τήνδʼ οὐκ εἶναι παῖδʼ Ἀντιγόνην.
(379)  Χορός: ὦ δύστηνος
(380)  Χορός: καὶ δυστήνου πατρὸς Οἰδιπόδα,
(381)  Χορός: τί ποτʼ; οὐ δή που σέ γʼ ἀπιστοῦσαν
(382)  Χορός: τοῖς βασιλείοισιν ἄγουσι νόμοις
(383)  Χορός: καὶ ἐν ἀφροσύνῃ καθελόντες;
(384x) === Episode ===
(384)  Φύλαξ: ἥδʼ ἔστʼ ἐκείνη τοὔργον ἡ ʼξειργασμένη·
(385)  Φύλαξ: τήνδʼ εἵλομεν θάπτουσαν. ἀλλὰ ποῦ Κρέων;
(386)  Χορός: ὅδʼ ἐκ δόμων ἄψορρος εἰς δέον περᾷ.
(387)  Κρέων: τί δʼ ἔστι; ποίᾳ ξύμμετρος προὔβην τύχῃ;
(388)  Φύλαξ: ἄναξ, βροτοῖσιν οὐδέν ἔστʼ ἀπώμοτον.
(389)  Φύλαξ: ψεύδει γὰρ ἡ ʼπίνοια τὴν γνώμην· ἐπεὶ
(390)  Φύλαξ: σχολῇ ποθʼ ἥξειν δεῦρʼ ἂν ἐξηύχουν ἐγὼ
(391)  Φύλαξ: ταῖς σαῖς ἀπειλαῖς αἷς ἐχειμάσθην τότε
(392)  Φύλαξ: ἀλλʼ ἡ γὰρ ἐκτὸς καὶ παρʼ ἐλπίδας χαρὰ
(393)  Φύλαξ: ἔοικεν ἄλλῃ μῆκος οὐδὲν ἡδονῇ,
(394)  Φύλαξ: ἥκω, διʼ ὅρκων καίπερ ὢν ἀπώμοτος,
(395)  Φύλαξ: κόρην ἄγων τήνδʼ, ἣ καθῃρέθη τάφον
(396)  Φύλαξ: κοσμοῦσα. κλῆρος ἐνθάδʼ οὐκ ἐπάλλετο,
(397)  Φύλαξ: ἀλλʼ ἔστʼ ἐμὸν θοὔρμαιον, οὐκ ἄλλου, τόδε.
(398)  Φύλαξ: καὶ νῦν, ἄναξ, τήνδʼ αὐτός, ὡς θέλεις, λαβὼν
(399)  Φύλαξ: καὶ κρῖνε κἀξέλεγχʼ· ἐγὼ δʼ ἐλεύθερος
(400)  Φύλαξ: δίκαιός εἰμι τῶνδʼ ἀπηλλάχθαι κακῶν.
(401)  Κρέων: ἄγεις δὲ τήνδε τῷ τρόπῳ πόθεν λαβών;
(402)  Φύλαξ: αὕτη τὸν ἄνδρʼ ἔθαπτε· πάντʼ ἐπίστασαι.
(403)  Κρέων: ἦ καὶ ξυνίης καὶ λέγεις ὀρθῶς ἃ φῄς;
(404)  Φύλαξ: ταύτην γʼ ἰδὼν θάπτουσαν ὃν σὺ τὸν νεκρὸν
(405)  Φύλαξ: ἀπεῖπας. ἆρʼ ἔνδηλα καὶ σαφῆ λέγω;
(406)  Κρέων: καὶ πῶς ὁρᾶται κἀπίληπτος ᾑρέθη;
(407)  Φύλαξ: τοιοῦτον ἦν τὸ πρᾶγμʼ. ὅπως γὰρ ἥκομεν,
(408)  Φύλαξ: πρὸς σοῦ τὰ δείνʼ ἐκεῖνʼ ἐπηπειλημένοι,
(409)  Φύλαξ: πᾶσαν κόνιν σήραντες, ἣ κατεῖχε τὸν
(410)  Φύλαξ: νέκυν, μυδῶν τε σῶμα γυμνώσαντες εὖ,
(411)  Φύλαξ: καθήμεθʼ ἄκρων ἐκ πάγων ὑπήνεμοι,
(412)  Φύλαξ: ὀσμὴν ἀπʼ αὐτοῦ μὴ βάλοι πεφευγότες,
(413)  Φύλαξ: ἐγερτὶ κινῶν ἄνδρʼ ἀνὴρ ἐπιρρόθοις
(414)  Φύλαξ: κακοῖσιν, εἴ τις τοῦδʼ ἀκηδήσοι πόνου.
(415)  Φύλαξ: χρόνον τάδʼ ἦν τοσοῦτον, ἔστʼ ἐν αἰθέρι
(416)  Φύλαξ: μέσῳ κατέστη λαμπρὸς ἡλίου κύκλος
(417)  Φύλαξ: καὶ καῦμʼ ἔθαλπε· καὶ τότʼ ἐξαίφνης χθονὸς
(418)  Φύλαξ: τυφὼς ἀείρας σκηπτόν οὐράνιον ἄχος,
(419)  Φύλαξ: πίμπλησι πεδίον, πᾶσαν αἰκίζων φόβην
(420)  Φύλαξ: ὕλης πεδιάδος, ἐν δʼ ἐμεστώθη μέγας
(421)  Φύλαξ: αἰθήρ· μύσαντες δʼ εἴχομεν θείαν νόσον.
(422)  Φύλαξ: καὶ τοῦδʼ ἀπαλλαγέντος ἐν χρόνῳ μακρῷ,
(423)  Φύλαξ: ἡ παῖς ὁρᾶται, κἀνακωκύει πικρᾶς
(424)  Φύλαξ: ὄρνιθος ὀξὺν φθόγγον, ὡς ὅταν κενῆς
(425)  Φύλαξ: εὐνῆς νεοσσῶν ὀρφανὸν βλέψῃ λέχος.
(426)  Φύλαξ: οὕτω δὲ χαὔτη, ψιλὸν ὡς ὁρᾷ νέκυν,
(427)  Φύλαξ: γόοισιν ἐξῴμωξεν, ἐκ δʼ ἀρὰς κακὰς
(428)  Φύλαξ: ἠρᾶτο τοῖσι τοὔργον ἐξειργασμένοις.
(429)  Φύλαξ: καὶ χερσὶν εὐθὺς διψίαν φέρει κόνιν,
(430)  Φύλαξ: ἔκ τʼ εὐκροτήτου χαλκέας ἄρδην πρόχου
(431)  Φύλαξ: χοαῖσι τρισπόνδοισι τὸν νέκυν στέφει.
(432)  Φύλαξ: χἠμεῖς ἰδόντες ἱέμεσθα, σὺν δέ νιν
(433)  Φύλαξ: θηρώμεθʼ εὐθὺς οὐδὲν ἐκπεπληγμένην,
(434)  Φύλαξ: καὶ τάς τε πρόσθεν τάς τε νῦν ἠλέγχομεν
(435)  Φύλαξ: πράξεις· ἄπαρνος δʼ οὐδενὸς καθίστατο,
(436)  Φύλαξ: ἅμʼ ἡδέως ἔμοιγε κἀλγεινῶς ἅμα.
(437)  Φύλαξ: τὸ μὲν γὰρ αὐτὸν ἐκ κακῶν πεφευγέναι
(438)  Φύλαξ: ἥδιστον, ἐς κακὸν δὲ τοὺς φίλους ἄγειν
(439)  Φύλαξ: ἀλγεινόν· ἀλλὰ πάντα ταῦθʼ ἥσσω λαβεῖν
(440)  Φύλαξ: ἐμοὶ πέφυκε τῆς ἐμῆς σωτηρίας.
(441)  Κρέων: σὲ δή, σὲ τὴν νεύουσαν εἰς πέδον κάρα,
(442)  Κρέων: φὴς ἢ καταρνεῖ μὴ δεδρακέναι τάδε;
(443)  Ἀντιγόνη: καὶ φημὶ δρᾶσαι κοὐκ ἀπαρνοῦμαι τὸ μή.
(444)  Κρέων: σὺ μὲν κομίζοις ἂν σεαυτὸν ᾖ θέλεις
(445)  Κρέων: ἔξω βαρείας αἰτίας ἐλεύθερον·
(446)  Κρέων: σὺ δʼ εἰπέ μοι μὴ μῆκος, ἀλλὰ συντόμως,
(447)  Κρέων: ᾔδησθα κηρυχθέντα μὴ πράσσειν τάδε;
(448)  Ἀντιγόνη: ᾔδη· τί δʼ οὐκ ἔμελλον; ἐμφανῆ γὰρ ἦν.
(449)  Κρέων: καὶ δῆτʼ ἐτόλμας τούσδʼ ὑπερβαίνειν νόμους;
(450)  Ἀντιγόνη: οὐ γάρ τί μοι Ζεὺς ἦν ὁ κηρύξας τάδε,
(451)  Ἀντιγόνη: οὐδʼ ἡ ξύνοικος τῶν κάτω θεῶν Δίκη
(452)  Ἀντιγόνη: τοιούσδʼ ἐν ἀνθρώποισιν ὥρισεν νόμους.
(453)  Ἀντιγόνη: οὐδὲ σθένειν τοσοῦτον ᾠόμην τὰ σὰ
(454)  Ἀντιγόνη: κηρύγμαθʼ, ὥστʼ ἄγραπτα κἀσφαλῆ θεῶν
(455)  Ἀντιγόνη: νόμιμα δύνασθαι θνητὸν ὄνθʼ ὑπερδραμεῖν.
(456)  Ἀντιγόνη: οὐ γάρ τι νῦν γε κἀχθές, ἀλλʼ ἀεί ποτε
(457)  Ἀντιγόνη: ζῇ ταῦτα, κοὐδεὶς οἶδεν ἐξ ὅτου ʼφάνη.
(458)  Ἀντιγόνη: τούτων ἐγὼ οὐκ ἔμελλον, ἀνδρὸς οὐδενὸς
(459)  Ἀντιγόνη: φρόνημα δείσασʼ, ἐν θεοῖσι τὴν δίκην
(460)  Ἀντιγόνη: δώσειν· θανουμένη γὰρ ἐξῄδη, τί δʼ οὔ;
(461)  Ἀντιγόνη: κεἰ μὴ σὺ προὐκήρυξας. εἰ δὲ τοῦ χρόνου
(462)  Ἀντιγόνη: πρόσθεν θανοῦμαι, κέρδος αὔτʼ ἐγὼ λέγω.
(463)  Ἀντιγόνη: ὅστις γὰρ ἐν πολλοῖσιν ὡς ἐγὼ κακοῖς
(464)  Ἀντιγόνη: ζῇ, πῶς ὅδʼ οὐχὶ κατθανὼν κέρδος φέρει;
(465)  Ἀντιγόνη: οὕτως ἔμοιγε τοῦδε τοῦ μόρου τυχεῖν
(466)  Ἀντιγόνη: παρʼ οὐδὲν ἄλγος· ἀλλʼ ἄν, εἰ τὸν ἐξ ἐμῆς
(467)  Ἀντιγόνη: μητρὸς θανόντʼ ἄθαπτον ἠνσχόμην νέκυν,
(468)  Ἀντιγόνη: κείνοις ἂν ἤλγουν· τοῖσδε δʼ οὐκ ἀλγύνομαι.
(469)  Ἀντιγόνη: σοὶ δʼ εἰ δοκῶ νῦν μῶρα δρῶσα τυγχάνειν,
(470)  Ἀντιγόνη: σχεδόν τι μώρῳ μωρίαν ὀφλισκάνω.
(471)  Χορός: δηλοῖ τὸ γέννημʼ ὠμὸν ἐξ ὠμοῦ πατρὸς
(472)  Χορός: τῆς παιδός. εἴκειν δʼ οὐκ ἐπίσταται κακοῖς.
(473)  Κρέων: ἀλλʼ ἴσθι τοι τὰ σκλήρʼ ἄγαν φρονήματα
(474)  Κρέων: πίπτειν μάλιστα, καὶ τὸν ἐγκρατέστατον
(475)  Κρέων: σίδηρον ὀπτὸν ἐκ πυρὸς περισκελῆ
(476)  Κρέων: θραυσθέντα καὶ ῥαγέντα πλεῖστʼ ἂν εἰσίδοις·
(477)  Κρέων: σμικρῷ χαλινῷ δʼ οἶδα τοὺς θυμουμένους
(478)  Κρέων: ἵππους καταρτυθέντας· οὐ γὰρ ἐκπέλει
(479)  Κρέων: φρονεῖν μέγʼ ὅστις δοῦλός ἐστι τῶν πέλας.
(480)  Κρέων: αὕτη δʼ ὑβρίζειν μὲν τότʼ ἐξηπίστατο,
(481)  Κρέων: νόμους ὑπερβαίνουσα τοὺς προκειμένους·
(482)  Κρέων: ὕβρις δʼ, ἐπεὶ δέδρακεν, ἥδε δευτέρα,
(483)  Κρέων: τούτοις ἐπαυχεῖν καὶ δεδρακυῖαν γελᾶν.
(484)  Κρέων: ἦ νῦν ἐγὼ μὲν οὐκ ἀνήρ, αὕτη δʼ ἀνήρ,
(485)  Κρέων: εἰ ταῦτʼ ἀνατὶ τῇδε κείσεται κράτη.
(486)  Κρέων: ἀλλʼ εἴτʼ ἀδελφῆς εἴθʼ ὁμαιμονεστέρα
(487)  Κρέων: τοῦ παντὸς ἡμῖν Ζηνὸς ἑρκείου κυρεῖ,
(488)  Κρέων: αὐτή τε χἠ ξύναιμος οὐκ ἀλύξετον
(489)  Κρέων: μόρου κακίστου· καὶ γὰρ οὖν κείνην ἴσον
(490)  Κρέων: ἐπαιτιῶμαι τοῦδε βουλεῦσαι τάφου.
(491)  Κρέων: καί νιν καλεῖτʼ· ἔσω γὰρ εἶδον ἀρτίως
(492)  Κρέων: λυσσῶσαν αὐτὴν οὐδʼ ἐπήβολον φρενῶν.
(493)  Κρέων: φιλεῖ δʼ ὁ θυμὸς πρόσθεν, ᾑρῆσθαι κλοπεὺς
(494)  Κρέων: τῶν μηδὲν ὀρθῶς ἐν σκότῳ τεχνωμένων·
(495)  Κρέων: μισῶ γε μέντοι χὤταν ἐν κακοῖσί τις
(496)  Κρέων: ἁλοὺς ἔπειτα τοῦτο καλλύνειν θέλῃ.
(497)  Ἀντιγόνη: θέλεις τι μεῖζον ἢ κατακτεῖναί μʼ ἑλών;
(498)  Κρέων: ἐγὼ μὲν οὐδέν· τοῦτʼ ἔχων ἅπαντʼ ἔχω.
(499)  Ἀντιγόνη: τί δῆτα μέλλεις; ὡς ἐμοὶ τῶν σῶν λόγων
(500)  Ἀντιγόνη: ἀρεστὸν οὐδὲν μηδʼ ἀρεσθείη ποτέ·
(501)  Ἀντιγόνη: οὕτω δὲ καὶ σοὶ τἄμʼ ἀφανδάνοντʼ ἔφυ.
(502)  Ἀντιγόνη: καίτοι πόθεν κλέος γʼ ἂν εὐκλεέστερον
(503)  Ἀντιγόνη: κατέσχον ἢ τὸν αὐτάδελφον ἐν τάφῳ
(504)  Ἀντιγόνη: τιθεῖσα; τούτοις τοῦτο πᾶσιν ἁνδάνειν
(505)  Ἀντιγόνη: λέγοιτʼ ἄν, εἰ μὴ γλῶσσαν ἐγκλῄοι φόβος.
(506)  Ἀντιγόνη: ἀλλʼ ἡ τυραννὶς πολλά τʼ ἄλλʼ εὐδαιμονεῖ
(507)  Ἀντιγόνη: κἄξεστιν αὐτῇ δρᾶν λέγειν θʼ ἃ βούλεται.
(508)  Κρέων: σὺ τοῦτο μούνη τῶνδε Καδμείων ὁρᾷς.
(509)  Ἀντιγόνη: ὁρῶσι χοὖτοι, σοὶ δʼ ὑπίλλουσιν στόμα.
(510)  Κρέων: σὺ δʼ οὐκ ἐπαιδεῖ, τῶνδε χωρὶς εἰ φρονεῖς;
(511)  Ἀντιγόνη: οὐδὲν γὰρ αἰσχρὸν τοὺς ὁμοσπλάγχνους σέβειν.
(512)  Κρέων: οὔκουν ὅμαιμος χὠ καταντίον θανών;
(513)  Ἀντιγόνη: ὅμαιμος ἐκ μιᾶς τε καὶ ταὐτοῦ πατρός.
(514)  Κρέων: πῶς δῆτʼ ἐκείνῳ δυσσεβῆ τιμᾷς χάριν;
(515)  Ἀντιγόνη: οὐ μαρτυρήσει ταῦθʼ ὁ κατθανὼν νέκυς.
(516)  Κρέων: εἴ τοί σφε τιμᾷς ἐξ ἴσου τῷ δυσσεβεῖ.
(517)  Ἀντιγόνη: οὐ γάρ τι δοῦλος, ἀλλʼ ἀδελφὸς ὤλετο.
(518)  Κρέων: πορθῶν δὲ τήνδε γῆν· ὁ δʼ ἀντιστὰς ὕπερ.
(519)  Ἀντιγόνη: ὁμῶς ὅ γʼ Ἅιδης τοὺς νόμους τούτους ποθεῖ.
(520)  Κρέων: ἀλλʼ οὐχ ὁ χρηστὸς τῷ κακῷ λαχεῖν ἴσος.
(521)  Ἀντιγόνη: τίς οἶδεν εἰ κάτωθεν εὐαγῆ τάδε;
(522)  Κρέων: οὔτοι ποθʼ οὑχθρός, οὐδʼ ὅταν θάνῃ, φίλος.
(523)  Ἀντιγόνη: οὔτοι συνέχθειν, ἀλλὰ συμφιλεῖν ἔφυν.
(524)  Κρέων: κάτω νυν ἐλθοῦσʼ, εἰ φιλητέον, φίλει
(525)  Κρέων: κείνους· ἐμοῦ δὲ ζῶντος οὐκ ἄρξει γυνή.
(526x) == Anapäste ==
(526)  Χορός: καὶ μὴν πρὸ πυλῶν ἥδʼ Ἰσμήνη,
(527)  Χορός: φιλάδελφα κάτω δάκρυʼ εἰβομένη·
(528)  Χορός: νεφέλη δʼ ὀφρύων ὕπερ αἱματόεν
(529)  Χορός: ῥέθος αἰσχύνει,
(530)  Χορός: τέγγουσʼ εὐῶπα παρειάν.
(531)  Κρέων: σὺ δʼ, ἣ κατʼ οἴκους ὡς ἔχιδνʼ ὑφειμένη
(532)  Κρέων: λήθουσά μʼ ἐξέπινες, οὐδʼ ἐμάνθανον
(533)  Κρέων: τρέφων δύʼ ἄτα κἀπαναστάσεις θρόνων,
(534)  Κρέων: φέρʼ, εἰπὲ δή μοι, καὶ σὺ τοῦδε τοῦ τάφου
(535)  Κρέων: φήσεις μετασχεῖν, ἢ ʼξομεῖ τὸ μὴ εἰδέναι;
(536)  Ἰσμήνη: δέδρακα τοὔργον, εἴπερ ἥδʼ ὁμορροθεῖ
(537)  Ἰσμήνη: καὶ ξυμμετίσχω καὶ φέρω τῆς αἰτίας.
(538)  Ἀντιγόνη: ἀλλʼ οὐκ ἐάσει τοῦτό γʼ ἡ δίκη σʼ, ἐπεὶ
(539)  Ἀντιγόνη: οὔτʼ ἠθέλησας οὔτʼ ἐγὼ ʼκοινωσάμην.
(540)  Ἰσμήνη: ἀλλʼ ἐν κακοῖς τοῖς σοῖσιν οὐκ αἰσχύνομαι
(541)  Ἰσμήνη: ξύμπλουν ἐμαυτὴν τοῦ πάθους ποιουμένη.
(542)  Ἀντιγόνη: ὧν τοὔργον, Ἅιδης χοἰ κάτω ξυνίστορες·
(543)  Ἀντιγόνη: λόγοις δʼ ἐγὼ φιλοῦσαν οὐ στέργω φίλην.
(544)  Ἰσμήνη: μήτοι, κασιγνήτη, μʼ ἀτιμάσῃς τὸ μὴ οὐ
(545)  Ἰσμήνη: θανεῖν τε σὺν σοὶ τὸν θανόντα θʼ ἁγνίσαι.
(546)  Ἀντιγόνη: μή μοι θάνῃς σὺ κοινὰ μηδʼ ἃ μὴ ʼθιγες
(547)  Ἀντιγόνη: ποιοῦ σεαυτῆς. ἀρκέσω θνῄσκουσʼ ἐγώ.
(548)  Ἰσμήνη: καὶ τίς βίος μοι σοῦ λελειμμένῃ φίλος;
(549)  Ἀντιγόνη: Κρέοντʼ ἐρώτα· τοῦδε γὰρ σὺ κηδεμών.
(550)  Ἰσμήνη: τί ταῦτʼ ἀνιᾷς μʼ, οὐδὲν ὠφελουμένη;
(551)  Ἀντιγόνη: ἀλγοῦσα μὲν δῆτʼ εἰ γελῶ γʼ ἐν σοὶ γελῶ.
(552)  Ἰσμήνη: τί δῆτʼ ἂν ἀλλὰ νῦν σʼ ἔτʼ ὠφελοῖμʼ ἐγώ;
(553)  Ἀντιγόνη: σῶσον σεαυτήν· οὐ φθονῶ σʼ ὑπεκφυγεῖν.
(554)  Ἰσμήνη: οἴμοι τάλαινα, κἀμπλάκω τοῦ σοῦ μόρου;
(555)  Ἀντιγόνη: σὺ μὲν γὰρ εἵλου ζῆν, ἐγὼ δὲ κατθανεῖν.
(556)  Ἰσμήνη: ἀλλʼ οὐκ ἐπʼ ἀρρήτοις γε τοῖς ἐμοῖς λόγοις.
(557)  Ἀντιγόνη: καλῶς σὺ μὲν τοῖς, τοῖς δʼ ἐγὼ ʼδόκουν φρονεῖν.
(558)  Ἰσμήνη: καὶ μὴν ἴση νῷν ἐστιν ἡ ʼξαμαρτία.
(559)  Ἀντιγόνη: θάρσει· σὺ μὲν ζῇς, ἡ δʼ ἐμὴ ψυχὴ πάλαι
(560)  Ἀντιγόνη: τέθνηκεν, ὥστε τοῖς θανοῦσιν ὠφελεῖν.
(561)  Κρέων: τὼ παῖδε φημὶ τώδε τὴν μὲν ἀρτίως
(562)  Κρέων: ἄνουν πεφάνθαι, τὴν δʼ ἀφʼ οὗ τὰ πρῶτʼ ἔφυ.
(563)  Ἰσμήνη: οὐ γάρ ποτʼ, ὦναξ, οὐδʼ ὃς ἂν βλάστῃ μένει
(564)  Ἰσμήνη: νοῦς τοῖς κακῶς πράσσουσιν, ἀλλʼ ἐξίσταται.
(565)  Κρέων: σοὶ γοῦν, ὅθʼ εἵλου σὺν κακοῖς πράσσειν κακά.
(566)  Ἰσμήνη: τί γὰρ μόνῃ μοι τῆσδʼ ἄτερ βιώσιμον;
(567)  Κρέων: ἀλλʼ ἥδε μέντοι μὴ λέγʼ· οὐ γὰρ ἔστʼ ἔτι.
(568)  Ἰσμήνη: ἀλλὰ κτενεῖς νυμφεῖα τοῦ σαυτοῦ τέκνου;
(569)  Κρέων: ἀρώσιμοι γὰρ χἀτέρων εἰσὶν γύαι.
(570)  Ἰσμήνη: οὐχ ὥς γʼ ἐκείνῳ τῇδέ τʼ ἦν ἡρμοσμένα.
(571)  Κρέων: κακὰς ἐγὼ γυναῖκας υἱέσι στυγῶ.
(572)  Ἀντιγόνη: ὦ φίλταθʼ Αἷμον, ὥς σʼ ἀτιμάζει πατήρ.
(573)  Κρέων: ἄγαν γε λυπεῖς καὶ σὺ καὶ τὸ σὸν λέχος.
(574)  Χορός: ἦ γὰρ στερήσεις τῆσδε τὸν σαυτοῦ γόνον;
(575)  Κρέων: Ἅιδης ὁ παύσων τούσδε τοὺς γάμους ἔφυ.
(576)  Χορός: δεδογμένʼ, ὡς ἔοικε, τήνδε κατθανεῖν.
(577)  Κρέων: καὶ σοί γε κἀμοί. μὴ τριβὰς ἔτʼ, ἀλλά νιν
(578)  Κρέων: κομίζετʼ εἴσω, δμῶες· ἐκ δὲ τοῦδε χρὴ
(579)  Κρέων: γυναῖκας εἶναι τάσδε μηδʼ ἀνειμένας.
(580)  Κρέων: φεύγουσι γάρ τοι χοἰ θρασεῖς, ὅταν πέλας
(581)  Κρέων: ἤδη τὸν, Ἅιδην εἰσορῶσι τοῦ βίου.
(583y) === Chor ===
(583x) == Strophe 1 ==
(583)  Χορός: εὐδαίμονες οἷσι κακῶν ἄγευστος αἰών.
(584)  Χορός: οἷς γὰρ ἂν σεισθῇ θεόθεν δόμος, ἄτας
(585)  Χορός: οὐδὲν ἐλλείπει γενεᾶς ἐπὶ πλῆθος ἕρπον·
(586)  Χορός: ὅμοιον ὥστε ποντίαις οἶδμα δυσπνόοις ὅταν
(587)  Χορός: Θρῄσσαισιν ἔρεβος ὕφαλον ἐπιδράμῃ πνοαῖς,
(590)  Χορός: κυλίνδει βυσσόθεν κελαινὰν θῖνα καὶ
(591)  Χορός: δυσάνεμοι, στόνῳ βρέμουσι δʼ ἀντιπλῆγες ἀκταί.
(593x) == Antistrophe 1 ==
(593)  Χορός: ἀρχαῖα τὰ Λαβδακιδᾶν οἴκων ὁρῶμαι
(595)  Χορός: πήματα φθιτῶν ἐπὶ πήμασι πίπτοντʼ,
(596)  Χορός: οὐδʼ ἀπαλλάσσει γενεὰν γένος, ἀλλʼ ἐρείπει
(597)  Χορός: θεῶν τις, οὐδʼ ἔχει λύσιν. νῦν γὰρ ἐσχάτας ὑπὲρ
(600)  Χορός: ῥίζας ὃ τέτατο φάος ἐν Οἰδίπου δόμοις,
(601)  Χορός: κατʼ αὖ νιν φοινία θεῶν τῶν νερτέρων
(602)  Χορός: ἀμᾷ κόνις λόγου τʼ ἄνοια καὶ φρενῶν ἐρινύς.
(605x) == Strophe 2 ==
(605)  Χορός: τεάν, Ζεῦ, δύνασιν τίς ἀνδρῶν ὑπερβασία κατάσχοι;
(606)  Χορός: τὰν οὔθʼ ὕπνος αἱρεῖ ποθʼ ὁ πάντʼ ἀγρεύων,
(607)  Χορός: οὔτε θεῶν ἄκματοι μῆνες, ἀγήρῳ δὲ χρόνῳ
(610)  Χορός: δυνάστας κατέχεις Ὀλύμπου μαρμαρόεσσαν αἴγλαν.
(611)  Χορός: τό τʼ ἔπειτα καὶ τὸ μέλλον
(612)  Χορός: καὶ τὸ πρὶν ἐπαρκέσει
(613)  Χορός: νόμος ὅδʼ, οὐδὲν ἕρπει
(614)  Χορός: θνατῶν βιότῳ πάμπολύ γʼ ἐκτὸς ἄτας.
(615x) == Antistrophe 2 ==
(615)  Χορός: ἁ γὰρ δὴ πολύπλαγκτος ἐλπὶς πολλοῖς μὲν ὄνασις ἀνδρῶν,
(616)  Χορός: πολλοῖς δʼ ἀπάτα κουφονόων ἐρώτων·
(617)  Χορός: εἰδότι δʼ οὐδὲν ἕρπει, πρὶν πυρὶ θερμῷ πόδα τις
(620)  Χορός: προσαύσῃ. σοφίᾳ γὰρ ἔκ του κλεινὸν ἔπος πέφανται.
(621)  Χορός: τὸ κακὸν δοκεῖν ποτʼ ἐσθλὸν
(622)  Χορός: τῷδʼ ἔμμεν ὅτῳ φρένας
(623)  Χορός: θεὸς ἄγει πρὸς ἄταν·
(625)  Χορός: πράσσει δʼ ὀλίγιστον χρόνον ἐκτὸς ἄτας.
(626x) == Anapäste ==
(626)  Χορός: ὅδε μὴν Αἵμων, παίδων τῶν σῶν
(627)  Χορός: νέατον γέννημʼ· ἆρʼ ἀχνύμενος
(628)  Χορός: τάλιδος ἥκει μόρον Ἀντιγόνης,
(630)  Χορός: ἀπάτης λεχέων ὑπεραλγῶν;
(631x) === Episode ===
(631)  Κρέων: τάχʼ εἰσόμεσθα μάντεων ὑπέρτερον.
(632)  Κρέων: ὦ παῖ, τελείαν ψῆφον ἆρα μὴ κλύων
(633)  Κρέων: τῆς μελλονύμφου πατρὶ λυσσαίνων πάρει;
(634)  Κρέων: ἢ σοὶ μὲν ἡμεῖς πανταχῇ, δρῶντες φίλοι;
(635)  Αἵμων: πάτερ, σός εἰμι, καὶ σύ μοι γνώμας ἔχων
(636)  Αἵμων: χρηστὰς ἀπορθοῖς, αἷς ἔγωγʼ ἐφέψομαι.
(637)  Αἵμων: ἐμοὶ γὰρ οὐδεὶς ἀξιώσεται γάμος
(638)  Αἵμων: μείζων φέρεσθαι σοῦ καλῶς ἡγουμένου.
(639)  Κρέων: οὕτω γάρ, ὦ παῖ, χρὴ διὰ στέρνων ἔχειν,
(640)  Κρέων: γνώμης πατρῴας πάντʼ ὄπισθεν ἑστάναι.
(641)  Κρέων: τούτου γὰρ οὕνεκʼ ἄνδρες εὔχονται γονὰς
(642)  Κρέων: κατηκόους φύσαντες ἐν δόμοις ἔχειν,
(643)  Κρέων: ὡς καὶ τὸν ἐχθρὸν ἀνταμύνωνται κακοῖς
(644)  Κρέων: καὶ τὸν φίλον τιμῶσιν ἐξ ἴσου πατρί.
(645)  Κρέων: ὅστις δʼ ἀνωφέλητα φιτύει τέκνα,
(646)  Κρέων: τί τόνδʼ ἂν εἴποις ἄλλο πλὴν αὑτῷ πόνους
(647)  Κρέων: φῦσαι, πολὺν δὲ τοῖσιν ἐχθροῖσιν γέλων;
(648)  Κρέων: μή νύν ποτʼ, ὦ παῖ, τὰς φρένας ὑφʼ ἡδονῆς
(649)  Κρέων: γυναικὸς οὕνεκʼ ἐκβάλῃς, εἰδὼς ὅτι
(650)  Κρέων: ψυχρὸν παραγκάλισμα τοῦτο γίγνεται,
(651)  Κρέων: γυνὴ κακὴ ξύνευνος ἐν δόμοις. τί γὰρ
(652)  Κρέων: γένοιτʼ ἂν ἕλκος μεῖζον ἢ φίλος κακός;
(653)  Κρέων: ἀλλὰ πτύσας ὡσεί τε δυσμενῆ μέθες
(654)  Κρέων: τὴν παῖδʼ ἐν Ἅιδου τήνδε νυμφεύειν τινί.
(655)  Κρέων: ἐπεὶ γὰρ αὐτὴν εἷλον ἐμφανῶς ἐγὼ
(656)  Κρέων: πόλεως ἀπιστήσασαν ἐκ πάσης μόνην,
(657)  Κρέων: ψευδῆ γʼ ἐμαυτὸν οὐ καταστήσω πόλει,
(658)  Κρέων: ἀλλὰ κτενῶ. πρὸς ταῦτʼ ἐφυμνείτω Δία
(659)  Κρέων: ξύναιμον. εἰ γὰρ δὴ τά γʼ ἐγγενῆ φύσει
(660)  Κρέων: ἄκοσμα θρέψω, κάρτα τοὺς ἔξω γένους
(661)  Κρέων: ἐν τοῖς γὰρ οἰκείοισιν ὅστις ἔστʼ ἀνὴρ
(662)  Κρέων: χρηστός, φανεῖται κἀν πόλει δίκαιος ὤν.
(663)  Κρέων: ὅστις δʼ ὑπερβὰς ἢ νόμους βιάζεται
(664)  Κρέων: ἢ τοὐπιτάσσειν τοῖς κρατύνουσιν νοεῖ,
(665)  Κρέων: οὐκ ἔστʼ ἐπαίνου τοῦτον ἐξ ἐμοῦ τυχεῖν.
(666)  Κρέων: ἀλλʼ ὃν πόλις στήσειε τοῦδε χρὴ κλύειν
(667)  Κρέων: καὶ σμικρὰ καὶ δίκαια καὶ τἀναντία.
(668)  Κρέων: καὶ τοῦτον ἂν τὸν ἄνδρα θαρσοίην ἐγὼ
(669)  Κρέων: καλῶς μὲν ἄρχειν, εὖ δʼ ἂν ἄρχεσθαι θέλειν,
(670)  Κρέων: δορός τʼ ἂν ἐν χειμῶνι προστεταγμένον
(671)  Κρέων: μένειν δίκαιον κἀγαθὸν παραστάτην.
(672)  Κρέων: ἀναρχίας δὲ μεῖζον οὐκ ἔστιν κακόν.
(673)  Κρέων: αὕτη πόλεις ὄλλυσιν, ἥδʼ ἀναστάτους
(674)  Κρέων: οἴκους τίθησιν, ἥδε συμμάχου δορὸς
(675)  Κρέων: τροπὰς καταρρήγνυσι· τῶν δʼ ὀρθουμένων
(676)  Κρέων: σῴζει τὰ πολλὰ σώμαθʼ ἡ πειθαρχία.
(677)  Κρέων: οὕτως ἀμυντέʼ ἐστὶ τοῖς κοσμουμένοις,
(678)  Κρέων: κοὔτοι γυναικὸς οὐδαμῶς ἡσσητέα.
(679)  Κρέων: κρεῖσσον γάρ, εἴπερ δεῖ, πρὸς ἀνδρὸς ἐκπεσεῖν,
(680)  Κρέων: κοὐκ ἂν γυναικῶν ἥσσονες καλοίμεθʼ ἄν.
(681)  Χορός: ἡμῖν μέν, εἰ μὴ τῷ χρόνῳ κεκλέμμεθα,
(682)  Χορός: λέγειν φρονούντως ὧν λέγεις δοκεῖς πέρι.
(683)  Αἵμων: πάτερ, θεοὶ φύουσιν ἀνθρώποις φρένας,
(684)  Αἵμων: πάντων ὅσʼ ἐστὶ κτημάτων ὑπέρτατον.
(685)  Αἵμων: ἐγὼ δʼ ὅπως σὺ μὴ λέγεις ὀρθῶς τάδε,
(686)  Αἵμων: οὔτʼ ἂν δυναίμην μήτʼ ἐπισταίμην λέγειν.
(687)  Αἵμων: γένοιτο μέντἂν χἀτέρῳ καλῶς ἔχον.
(688)  Αἵμων: σοῦ δʼ οὖν πέφυκα πάντα προσκοπεῖν ὅσα
(689)  Αἵμων: λέγει τις ἢ πράσσει τις ἢ ψέγειν ἔχει.
(690)  Αἵμων: τὸ γὰρ σὸν ὄμμα δεινὸν ἀνδρὶ δημότῃ
(691)  Αἵμων: λόγοις τοιούτοις, οἷς σὺ μὴ τέρψει κλύων·
(692)  Αἵμων: ἐμοὶ δʼ ἀκούειν ἔσθʼ ὑπὸ σκότου τάδε,
(693)  Αἵμων: τὴν παῖδα ταύτην οἷʼ, ὀδύρεται πόλις,
(694)  Αἵμων: πασῶν γυναικῶν ὡς ἀναξιωτάτη
(695)  Αἵμων: κάκιστʼ ἀπʼ ἔργων εὐκλεεστάτων φθίνει.
(696)  Αἵμων: ἥτις τὸν αὑτῆς αὐτάδελφον ἐν φοναῖς
(697)  Αἵμων: πεπτῶτʼ ἄθαπτον μήθʼ ὑπʼ ὠμηστῶν κυνῶν
(698)  Αἵμων: εἴασʼ ὀλέσθαι μήθʼ ὑπʼ οἰωνῶν τινος.
(699)  Αἵμων: οὐχ ἥδε χρυσῆς ἀξία τιμῆς λαχεῖν;
(700)  Αἵμων: τοιάδʼ ἐρεμνὴ σῖγʼ ἐπέρχεται φάτις.
(701)  Αἵμων: ἐμοὶ δὲ σοῦ πράσσοντος εὐτυχῶς, πάτερ,
(702)  Αἵμων: οὐκ ἔστιν οὐδὲν κτῆμα τιμιώτερον,
(703)  Αἵμων: τί γὰρ πατρὸς θάλλοντος εὐκλείας τέκνοις
(704)  Αἵμων: ἄγαλμα μεῖζον, ἢ τί πρὸς παίδων πατρί;
(705)  Αἵμων: μή νυν ἓν ἦθος μοῦνον ἐν σαυτῷ φόρει,
(706)  Αἵμων: ὡς φὴς σύ, κοὐδὲν ἄλλο, τοῦτʼ ὀρθῶς ἔχειν.
(707)  Αἵμων: ὅστις γὰρ αὐτὸς ἢ φρονεῖν μόνος δοκεῖ,
(708)  Αἵμων: ἢ γλῶσσαν, ἣν οὐκ ἄλλος, ἢ ψυχὴν ἔχειν,
(709)  Αἵμων: οὗτοι διαπτυχθέντες ὤφθησαν κενοί.
(710)  Αἵμων: ἀλλʼ ἄνδρα, κεἴ τις ᾖ σοφός, τὸ μανθάνειν
(711)  Αἵμων: πόλλʼ, αἰσχρὸν οὐδὲν καὶ τὸ μὴ τείνειν ἄγαν.
(712)  Αἵμων: ὁρᾷς παρὰ ῥείθροισι χειμάρροις ὅσα
(713)  Αἵμων: δένδρων ὑπείκει, κλῶνας ὡς ἐκσῴζεται,
(714)  Αἵμων: τὰ δʼ ἀντιτείνοντʼ αὐτόπρεμνʼ ἀπόλλυται.
(715)  Αἵμων: αὕτως δὲ ναὸς ὅστις ἐγκρατῆ πόδα
(716)  Αἵμων: τείνας ὑπείκει μηδέν, ὑπτίοις κάτω
(717)  Αἵμων: στρέψας τὸ λοιπὸν σέλμασιν ναυτίλλεται.
(718)  Αἵμων: ἀλλʼ εἶκε καὶ θυμῷ μετάστασιν δίδου.
(719)  Αἵμων: γνώμη γὰρ εἴ τις κἀπʼ ἐμοῦ νεωτέρου
(720)  Αἵμων: πρόσεστι, φήμʼ ἔγωγε πρεσβεύειν πολὺ
(721)  Αἵμων: φῦναι τὸν ἄνδρα πάντʼ ἐπιστήμης πλέων·
(722)  Αἵμων: εἰ δʼ οὖν, φιλεῖ γὰρ τοῦτο μὴ ταύτῃ ῥέπειν,
(723)  Αἵμων: καὶ τῶν λεγόντων εὖ καλὸν τὸ μανθάνειν.
(724)  Χορός: ἄναξ, σέ τʼ εἰκός, εἴ τι καίριον λέγει,
(725)  Χορός: μαθεῖν, σέ τʼ αὖ τοῦδʼ· εὖ γὰρ εἴρηται διπλῇ.
(726)  Κρέων: οἱ τηλικοίδε καὶ διδαξόμεσθα δὴ
(727)  Κρέων: φρονεῖν ὑπʼ ἀνδρὸς τηλικοῦδε τὴν φύσιν;
(728)  Αἵμων: μηδὲν τὸ μὴ δίκαιον· εἰ δʼ ἐγὼ νέος,
(729)  Αἵμων: οὐ τὸν χρόνον χρὴ μᾶλλον ἢ τἄργα σκοπεῖν.
(730)  Κρέων: ἔργον γάρ ἐστι τοὺς ἀκοσμοῦντας σέβειν;
(731)  Αἵμων: οὐδʼ ἂν κελεύσαιμʼ, εὐσεβεῖν εἰς τοὺς κακούς.
(732)  Κρέων: οὐχ ἥδε γὰρ τοιᾷδʼ ἐπείληπται νόσῳ;
(733)  Αἵμων: οὔ φησι Θήβης τῆσδʼ ὁμόπτολις λεώς.
(734)  Κρέων: πόλις γὰρ ἡμῖν ἁμὲ χρὴ τάσσειν ἐρεῖ;
(735)  Αἵμων: ὁρᾷς τόδʼ ὡς εἴρηκας ὡς ἄγαν νέος;
(736)  Κρέων: ἄλλῳ γὰρ ἢ ʼμοὶ χρή με τῆσδʼ ἄρχειν χθονός;
(737)  Αἵμων: πόλις γὰρ οὐκ ἔσθʼ ἥτις ἀνδρός ἐσθʼ ἑνός.
(738)  Κρέων: οὐ τοῦ κρατοῦντος ἡ πόλις νομίζεται;
(739)  Αἵμων: καλῶς γʼ ἐρήμης ἂν σὺ γῆς ἄρχοις μόνος.
(740)  Κρέων: ὅδʼ, ὡς ἔοικε, τῇ γυναικὶ συμμαχεῖ.
(741)  Αἵμων: εἴπερ γυνὴ σύ. σοῦ γὰρ οὖν προκήδομαι.
(742)  Κρέων: ὦ παγκάκιστε, διὰ δίκης ἰὼν πατρί;
(743)  Αἵμων: οὐ γὰρ δίκαιά σʼ ἐξαμαρτάνονθʼ ὁρῶ.
(744)  Κρέων: ἁμαρτάνω γὰρ τὰς ἐμὰς ἀρχὰς σέβων;
(745)  Αἵμων: οὐ γὰρ σέβεις, τιμάς γε τὰς θεῶν πατῶν.
(746)  Κρέων: ὦ μιαρὸν ἦθος καὶ γυναικὸς ὕστερον.
(747)  Αἵμων: οὔ τἂν ἕλοις ἥσσω γε τῶν αἰσχρῶν ἐμέ.
(748)  Κρέων: ὁ γοῦν λόγος σοι πᾶς ὑπὲρ κείνης ὅδε.
(749)  Αἵμων: καὶ σοῦ γε κἀμοῦ, καὶ θεῶν τῶν νερτέρων.
(750)  Κρέων: ταύτην ποτʼ οὐκ ἔσθʼ ὡς ἔτι ζῶσαν γαμεῖς.
(751)  Αἵμων: ἣ δʼ οὖν θανεῖται καὶ θανοῦσʼ ὀλεῖ τινα.
(752)  Κρέων: ἦ κἀπαπειλῶν ὧδʼ ἐπεξέρχει θρασύς;
(753)  Αἵμων: τίς δʼ ἔστʼ ἀπειλὴ πρὸς κενὰς γνώμας λέγειν;
(754)  Κρέων: κλαίων φρενώσεις, ὢν φρενῶν αὐτὸς κενός.
(755)  Αἵμων: εἰ μὴ πατὴρ ἦσθʼ, εἶπον ἄν σʼ οὐκ εὖ φρονεῖν.
(756)  Κρέων: γυναικὸς ὢν δούλευμα μὴ κώτιλλέ με.
(757)  Αἵμων: βούλει λέγειν τι καὶ λέγων μηδὲν κλύειν;
(758)  Κρέων: ἄληθες; ἀλλʼ οὐ τόνδʼ Ὄλυμπον, ἴσθʼ ὅτι,
(759)  Κρέων: χαίρων ἐπὶ ψόγοισι δεννάσεις ἐμέ.
(760)  Κρέων: ἄγαγε τὸ μῖσος ὡς κατʼ ὄμματʼ αὐτίκα
(761)  Κρέων: παρόντι θνῄσκῃ πλησία τῷ νυμφίῳ.
(762)  Αἵμων: οὐ δῆτʼ ἔμοιγε, τοῦτο μὴ δόξῃς ποτέ,
(763)  Αἵμων: οὔθʼ ἥδʼ ὀλεῖται πλησία, σύ τʼ οὐδαμὰ
(764)  Αἵμων: τοὐμὸν προσόψει κρᾶτʼ ἐν ὀφθαλμοῖς ὁρῶν,
(765)  Αἵμων: ὡς τοῖς θέλουσι τῶν φίλων μαίνῃ συνών.
(766)  Χορός: ἁνήρ, ἄναξ, βέβηκεν ἐξ ὀργῆς ταχύς·
(767)  Χορός: νοῦς δʼ ἐστὶ τηλικοῦτος ἀλγήσας βαρύς.
(768)  Κρέων: δράτω· φρονείτω μεῖζον ἢ κατʼ ἄνδρʼ ἰών·
(769)  Κρέων: τὼ δʼ οὖν κόρα τώδʼ οὐκ ἀπαλλάξει μόρου.
(770)  Χορός: ἄμφω γὰρ αὐτὼ καὶ κατακτεῖναι νοεῖς;
(771)  Κρέων: οὐ τήν γε μὴ θιγοῦσαν· εὖ γὰρ οὖν λέγεις.
(772)  Χορός: μόρῳ δὲ ποίῳ καί σφε βουλεύει κτανεῖν;
(773)  Κρέων: ἄγων ἔρημος ἔνθʼ ἂν ᾖ βροτῶν στίβος
(774)  Κρέων: κρύψω πετρώδει ζῶσαν ἐν κατώρυχι,
(775)  Κρέων: φορβῆς τοσοῦτον ὡς ἄγος μόνον προθείς,
(776)  Κρέων: ὅπως μίασμα πᾶσʼ ὑπεκφύγῃ πόλις.
(777)  Κρέων: κἀκεῖ τὸν Ἅιδην, ὃν μόνον σέβει θεῶν,
(778)  Κρέων: αἰτουμένη που τεύξεται τὸ μὴ θανεῖν,
(779)  Κρέων: ἢ γνώσεται γοῦν ἀλλὰ τηνικαῦθʼ ὅτι
(780)  Κρέων: πόνος περισσός ἐστι τἀν Ἅιδου σέβειν.
(781y) === Chor ===
(781x) == Strophe 1 ==
(781)  Χορός: Ἔρως ἀνίκατε μάχαν, Ἔρως, ὃς ἐν κτήμασι πίπτεις,
(782)  Χορός: ὃς ἐν μαλακαῖς παρειαῖς νεάνιδος ἐννυχεύεις,
(785)  Χορός: φοιτᾷς δʼ ὑπερπόντιος ἔν τʼ ἀγρονόμοις αὐλαῖς·
(786)  Χορός: καί σʼ οὔτʼ ἀθανάτων φύξιμος οὐδεὶς
(790)  Χορός: οὔθʼ ἁμερίων σέ γʼ ἀνθρώπων. ὁ δʼ ἔχων μέμηνεν.
(791x) == Antistrophe 1 ==
(791)  Χορός: σὺ καὶ δικαίων ἀδίκους φρένας παρασπᾷς ἐπὶ λώβᾳ,
(792)  Χορός: σὺ καὶ τόδε νεῖκος ἀνδρῶν ξύναιμον ἔχεις ταράξας·
(795)  Χορός: νικᾷ δʼ ἐναργὴς βλεφάρων ἵμερος εὐλέκτρου
(796)  Χορός: νύμφας, τῶν μεγάλων πάρεδρος ἐν ἀρχαῖς
(800)  Χορός: θεσμῶν. ἄμαχος γὰρ ἐμπαίζει θεὸς Ἀφροδίτα.
(801x) == Anapäste ==
(801)  Χορός: νῦν δʼ ἤδη ʼγὼ καὐτὸς θεσμῶν
(802)  Χορός: ἔξω φέρομαι τάδʼ ὁρῶν ἴσχειν δʼ
(803)  Χορός: οὐκέτι πηγὰς δύναμαι δακρύων,
(804)  Χορός: τὸν παγκοίτην ὅθʼ ὁρῶ θάλαμον
(805)  Χορός: τήνδʼ Ἀντιγόνην ἀνύτουσαν.
(806y) === Chor ===
(806x) == Strophe 1 ==
(806)  Ἀντιγόνη: ὁρᾶτʼ ἔμʼ, ὦ γᾶς πατρίας πολῖται, τὰν νεάταν ὁδὸν
(807)  Ἀντιγόνη: στείχουσαν, νέατον δὲ φέγγος λεύσσουσαν ἀελίου,
(810)  Ἀντιγόνη: κοὔποτʼ αὖθις. ἀλλά μʼ ὁ παγκοίτας Ἅιδας ζῶσαν ἄγει
(811)  Ἀντιγόνη: τὰν Ἀχέροντος
(812)  Ἀντιγόνη: ἀκτάν, οὔθʼ ὑμεναίων ἔγκληρον, οὔτʼ ἐπινύμφειός
(815)  Ἀντιγόνη: πώ μέ τις ὕμνος ὕμνησεν, ἀλλʼ Ἀχέροντι νυμφεύσω.
(817x) == Anapäste ==
(817)  Χορός: οὐκοῦν κλεινὴ καὶ ἔπαινον ἔχουσʼ
(818)  Χορός: ἐς τόδʼ ἀπέρχει κεῦθος νεκύων,
(819)  Χορός: οὔτε φθινάσιν πληγεῖσα νόσοις
(820)  Χορός: οὔτε ξιφέων ἐπίχειρα λαχοῦσʼ,
(821)  Χορός: ἀλλʼ αὐτόνομος ζῶσα μόνη δὴ
(822)  Χορός: θνητῶν Ἅιδην καταβήσει.
(823x) == Antistrophe 1 ==
(823)  Ἀντιγόνη: ἤκουσα δὴ λυγροτάταν ὀλέσθαι τὰν Φρυγίαν ξέναν
(825)  Ἀντιγόνη: Ταντάλου Σιπύλῳ πρὸς ἄκρῳ, τὰν κισσὸς ὡς ἀτενὴς
(826)  Ἀντιγόνη: πετραία βλάστα δάμασεν, καί νιν ὄμβροι τακομέναν,
(827)  Ἀντιγόνη: ὡς φάτις ἀνδρῶν,
(830)  Ἀντιγόνη: χιών τʼ οὐδαμὰ λείπει, τέγγει δʼ ὑπʼ ὀφρύσι παγκλαύτοις
(831)  Ἀντιγόνη: δειράδας· ᾇ με δαίμων ὁμοιοτάταν κατευνάζει.
(834x) == Anapäste ==
(834)  Χορός: ἀλλὰ θεός τοι καὶ θεογεννής,
(835)  Χορός: ἡμεῖς δὲ βροτοὶ καὶ θνητογενεῖς.
(836)  Χορός: καίτοι φθιμένῃ μέγα κἀκοῦσαι
(837)  Χορός: τοῖς ἰσοθέοις σύγκληρα λαχεῖν.
(838)  Χορός: ζῶσαν καὶ ἔπειτα θανοῦσαν.
(839x) == Strophe 2 ==
(839)  Ἀντιγόνη: οἴμοι γελῶμαι. τί με, πρὸς θεῶν πατρῴων.
(840)  Ἀντιγόνη: οὐκ οἰχομέναν ὑβρίζεις, ἀλλʼ ἐπίφαντον;
(841)  Ἀντιγόνη: ὦ πόλις, ὦ πόλεως πολυκτήμονες ἄνδρες·
(842)  Ἀντιγόνη: ἰὼ Διρκαῖαι κρῆναι
(845)  Ἀντιγόνη: Θήβας τʼ εὐαρμάτου ἄλσος, ἔμπας ξυμμάρτυρας ὔμμʼ ἐπικτῶμαι,
(846)  Ἀντιγόνη: οἵα φίλων ἄκλαυτος, οἵοις νόμοις
(847)  Ἀντιγόνη: πρὸς ἕργμα τυμβόχωστον ἔρχομαι τάφου ποταινίου·
(850)  Ἀντιγόνη: ἰὼ δύστανος, βροτοῖς οὔτε νεκροῖς κυροῦσα
(851)  Ἀντιγόνη: μέτοικος οὐ ζῶσιν, οὐ θανοῦσιν.
(853x) == Strophe 3 ==
(853)  Χορός: προβᾶσʼ ἐπʼ ἔσχατον θράσους
(854)  Χορός: ὑψηλὸν ἐς Δίκας βάθρον
(855)  Χορός: προσέπεσες, ὦ τέκνον, πολύ·
(856)  Χορός: πατρῷον δʼ ἐκτίνεις τινʼ ἆθλον.
(858x) == Antistrophe 2 ==
(858)  Ἀντιγόνη: ἔψαυσας ἀλγεινοτάτας ἐμοὶ μερίμνας,
(859)  Ἀντιγόνη: πατρὸς τριπόλιστον οἶκτον τοῦ τε πρόπαντος
(860)  Ἀντιγόνη: ἁμετέρου πότμου κλεινοῖς Λαβδακίδαισιν.
(861)  Ἀντιγόνη: ἰὼ ματρῷαι λέκτρων
(865)  Ἀντιγόνη: ἆται κοιμήματά τʼ αὐτογέννητʼ ἐμῷ πατρὶ δυσμόρου ματρός,
(866)  Ἀντιγόνη: οἵων ἐγώ ποθʼ ἁ ταλαίφρων ἔφυν·
(867)  Ἀντιγόνη: πρὸς οὓς ἀραῖος ἄγαμος ἅδʼ ἐγὼ μέτοικος ἔρχομαι.
(870)  Ἀντιγόνη: ἰὼ δυσπότμων κασίγνητε γάμων κυρήσας,
(871)  Ἀντιγόνη: θανὼν ἔτʼ οὖσαν κατήναρές με.
(872x) == Antistrophe 3 ==
(872)  Χορός: σέβειν μὲν εὐσέβειά τις,
(873)  Χορός: κράτος δʼ ὅτῳ κράτος μέλει
(874)  Χορός: παραβατὸν οὐδαμᾷ πέλει·
(875)  Χορός: σὲ δʼ αὐτόγνωτος ὤλεσʼ ὀργά.
(876x) == Anapäste ==
(876)  Ἀντιγόνη: ἄκλαυτος, ἄφιλος, ἀνυμέναιος ταλαίφρων ἄγομαι
(877)  Ἀντιγόνη: τὰν πυμάταν ὁδόν. οὐκέτι μοι τόδε
(878)  Ἀντιγόνη: λαμπάδος ἱερὸν ὄμμα
(880)  Ἀντιγόνη: θέμις ὁρᾶν ταλαίνᾳ.
(881)  Ἀντιγόνη: τὸν δʼ ἐμὸν πότμον ἀδάκρυτον
(882)  Ἀντιγόνη: οὐδεὶς φίλων στενάζει.
(883x) === Episode ===
(883)  Κρέων: ἆρʼ ἴστʼ, ἀοιδὰς καὶ γόους πρὸ τοῦ θανεῖν
(884)  Κρέων: ὡς οὐδʼ ἂν εἷς παύσαιτʼ ἄν, εἰ χρείη λέγειν;
(885)  Κρέων: οὐκ ἄξεθʼ ὡς τάχιστα; καὶ κατηρεφεῖ
(886)  Κρέων: τύμβῳ περιπτύξαντες, ὡς εἴρηκʼ ἐγώ,
(887)  Κρέων: ἄφετε μόνην ἔρημον, εἴτε χρῇ θανεῖν
(888)  Κρέων: εἴτʼ ἐν τοιαύτῃ ζῶσα τυμβεύειν στέγῃ·
(889)  Κρέων: ἡμεῖς γὰρ ἁγνοὶ τοὐπὶ τήνδε τὴν κόρην·
(890)  Κρέων: μετοικίας δʼ οὖν τῆς ἄνω στερήσεται.
(891)  Ἀντιγόνη: ὦ τύμβος, ὦ νυμφεῖον, ὦ κατασκαφὴς
(892)  Ἀντιγόνη: οἴκησις ἀείφρουρος, οἷ πορεύομαι
(893)  Ἀντιγόνη: πρὸς τοὺς ἐμαυτῆς, ὧν ἀριθμὸν ἐν νεκροῖς
(894)  Ἀντιγόνη: πλεῖστον δέδεκται Φερσέφασσʼ ὀλωλότων·
(895)  Ἀντιγόνη: ὧν λοισθία ʼγὼ καὶ κάκιστα δὴ μακρῷ
(896)  Ἀντιγόνη: κάτειμι, πρίν μοι μοῖραν ἐξήκειν βίου.
(897)  Ἀντιγόνη: ἐλθοῦσα μέντοι κάρτʼ ἐν ἐλπίσιν τρέφω
(898)  Ἀντιγόνη: φίλη μὲν ἥξειν πατρί, προσφιλὴς δὲ σοί,
(899)  Ἀντιγόνη: μῆτερ, φίλη δὲ σοί, κασίγνητον κάρα·
(900)  Ἀντιγόνη: ἐπεὶ θανόντας αὐτόχειρ ὑμᾶς ἐγὼ
(901)  Ἀντιγόνη: ἔλουσα κἀκόσμησα κἀπιτυμβίους
(902)  Ἀντιγόνη: χοὰς ἔδωκα. νῦν δέ, Πολύνεικες, τὸ σὸν
(903)  Ἀντιγόνη: δέμας περιστέλλουσα τοιάδʼ ἄρνυμαι.
(904)  Ἀντιγόνη: καίτοι σʼ ἐγὼ ʼτίμησα τοῖς φρονοῦσιν εὖ.
(905)  Ἀντιγόνη: οὐ γάρ ποτʼ οὔτʼ ἄν, εἰ τέκνων μήτηρ ἔφυν,
(906)  Ἀντιγόνη: οὔτʼ εἰ πόσις μοι κατθανὼν ἐτήκετο,
(907)  Ἀντιγόνη: βίᾳ πολιτῶν τόνδʼ ἂν ᾐρόμην πόνον.
(908)  Ἀντιγόνη: τίνος νόμου δὴ ταῦτα πρὸς χάριν λέγω;
(909)  Ἀντιγόνη: πόσις μὲν ἄν μοι κατθανόντος ἄλλος ἦν,
(910)  Ἀντιγόνη: καὶ παῖς ἀπʼ ἄλλου φωτός, εἰ τοῦδʼ ἤμπλακον,
(911)  Ἀντιγόνη: μητρὸς δʼ ἐν Ἅιδου καὶ πατρὸς κεκευθότοιν
(912)  Ἀντιγόνη: οὐκ ἔστʼ ἀδελφὸς ὅστις ἂν βλάστοι ποτέ.
(913)  Ἀντιγόνη: τοιῷδε μέντοι σʼ ἐκπροτιμήσασʼ ἐγὼ
(914)  Ἀντιγόνη: νόμῳ Κρέοντι ταῦτʼ ἔδοξʼ ἁμαρτάνειν
(915)  Ἀντιγόνη: καὶ δεινὰ τολμᾶν, ὦ κασίγνητον κάρα.
(916)  Ἀντιγόνη: καὶ νῦν ἄγει με διὰ χερῶν οὕτω λαβὼν
(917)  Ἀντιγόνη: ἄλεκτρον, ἀνυμέναιον, οὔτε του γάμου
(918)  Ἀντιγόνη: μέρος λαχοῦσαν οὔτε παιδείου τροφῆς,
(919)  Ἀντιγόνη: ἀλλʼ ὧδʼ ἔρημος πρὸς φίλων ἡ δύσμορος
(920)  Ἀντιγόνη: ζῶσʼ εἰς θανόντων ἔρχομαι κατασκαφάς.
(921)  Ἀντιγόνη: ποίαν παρεξελθοῦσα δαιμόνων δίκην;
(922)  Ἀντιγόνη: τί χρή με τὴν δύστηνον ἐς θεοὺς ἔτι
(923)  Ἀντιγόνη: βλέπειν; τίνʼ αὐδᾶν ξυμμάχων; ἐπεί γε δὴ
(924)  Ἀντιγόνη: τὴν δυσσέβειαν εὐσεβοῦσʼ ἐκτησάμην.
(925)  Ἀντιγόνη: ἀλλʼ εἰ μὲν οὖν τάδʼ ἐστὶν ἐν θεοῖς καλά,
(926)  Ἀντιγόνη: παθόντες ἂν ξυγγνοῖμεν ἡμαρτηκότες·
(927)  Ἀντιγόνη: εἰ δʼ οἵδʼ ἁμαρτάνουσι, μὴ πλείω κακὰ
(928)  Ἀντιγόνη: πάθοιεν ἢ καὶ δρῶσιν ἐκδίκως ἐμέ.
(929x) == Anapäste ==
(929)  Χορός: ἔτι τῶν αὐτῶν ἀνέμων αὑταὶ
(930)  Χορός: ψυχῆς ῥιπαὶ τήνδε γʼ ἔχουσιν.
(931)  Κρέων: τοιγὰρ τούτων τοῖσιν ἄγουσιν
(932)  Κρέων: κλαύμαθʼ ὑπάρξει βραδυτῆτος ὕπερ.
(933)  Ἀντιγόνη: οἴμοι, θανάτου τοῦτʼ ἐγγυτάτω
(934)  Ἀντιγόνη: τοὔπος ἀφῖκται.
(935)  Χορός: θαρσεῖν οὐδὲν παραμυθοῦμαι
(936)  Χορός: μὴ οὐ τάδε ταύτῃ κατακυροῦσθαι.
(937)  Ἀντιγόνη: ὦ γῆς Θήβης ἄστυ πατρῷον
(938)  Ἀντιγόνη: καὶ θεοὶ προγενεῖς,
(939)  Ἀντιγόνη: ἄγομαι δὴ κοὐκέτι μέλλω.
(940)  Ἀντιγόνη: λεύσσετε, Θήβης οἱ κοιρανίδαι
(941)  Ἀντιγόνη: τὴν βασιλειδᾶν μούνην λοιπήν,
(942)  Ἀντιγόνη: οἷα πρὸς οἵων ἀνδρῶν πάσχω,
(943)  Ἀντιγόνη: τὴν εὐσεβίαν σεβίσασα.
(944y) === Chor ===
(944x) == Strophe 1 ==
(944)  Χορός: ἔτλα καὶ Δανάας οὐράνιον φῶς
(945)  Χορός: ἀλλάξαι δέμας ἐν χαλκοδέτοις αὐλαῖς·
(946)  Χορός: κρυπτομένα δʼ ἐν τυμβήρει θαλάμῳ κατεζεύχθη·
(947)  Χορός: καίτοι καὶ γενεᾷ τίμιος, ὦ παῖ παῖ,
(950)  Χορός: καὶ Ζηνὸς ταμιεύεσκε γονὰς χρυσορύτους.
(951)  Χορός: ἀλλʼ ἁ μοιριδία τις δύνασις δεινά·
(952)  Χορός: οὔτʼ ἄν νιν ὄλβος οὔτʼ Ἄρης, οὐ πύργος, οὐχ ἁλίκτυποι
(953)  Χορός: κελαιναὶ νᾶες ἐκφύγοιεν.
(955x) == Antistrophe 1 ==
(955)  Χορός: ζεύχθη δʼ ὀξύχολος παῖς ὁ Δρύαντος,
(956)  Χορός: Ἠδωνῶν βασιλεύς, κερτομίοις ὀργαῖς
(957)  Χορός: ἐκ Διονύσου πετρώδει κατάφαρκτος ἐν δεσμῷ.
(958)  Χορός: οὕτω τᾶς μανίας δεινὸν ἀποστάζει
(960)  Χορός: ἀνθηρόν τε μένος. κεῖνος ἐπέγνω μανίαις
(961)  Χορός: ψαύων τὸν θεὸν ἐν κερτομίοις γλώσσαις.
(962)  Χορός: παύεσκε μὲν γὰρ ἐνθέους γυναῖκας εὔιόν τε πῦρ,
(965)  Χορός: φιλαύλους τʼ ἠρέθιζε Μούσας.
(966x) == Strophe 2 ==
(966)  Χορός: παρὰ δὲ Κυανεᾶν πελάγει διδύμας ἁλὸς
(967)  Χορός: ἀκταὶ Βοσπόριαι ἠδʼ ὁ Θρῃκῶν ἄξενος
(970)  Χορός: Σαλμυδησσός, ἵνʼ ἀγχίπτολις Ἄρης
(971)  Χορός: δισσοῖσι Φινεΐδαις
(972)  Χορός: εἶδεν ἀρατὸν ἕλκος
(973)  Χορός: τυφλωθὲν ἐξ ἀγρίας δάμαρτος
(974)  Χορός: ἀλαὸν ἀλαστόροισιν ὀμμάτων κύκλοις
(975)  Χορός: ἀραχθέντων, ὑφʼ αἱματηραῖς
(976)  Χορός: χείρεσσι καὶ κερκίδων ἀκμαῖσιν.
(977x) == Antistrophe 2 ==
(977)  Χορός: κατὰ δὲ τακόμενοι μέλεοι μελέαν πάθαν
(980)  Χορός: κλαῖον, ματρὸς ἔχοντες ἀνύμφευτον γονάν·
(981)  Χορός: ἁ δὲ σπέρμα μὲν ἀρχαιογόνων
(982)  Χορός: ἄντασʼ Ἐρεχθεϊδᾶν,
(983)  Χορός: τηλεπόροις δʼ ἐν ἄντροις
(984)  Χορός: τράφη θυέλλαισιν ἐν πατρῴαις
(985)  Χορός: Βορεὰς ἅμιππος ὀρθόποδος ὑπὲρ πάγου
(986)  Χορός: θεῶν παῖς. ἀλλὰ κἀπʼ ἐκείνᾳ
(987)  Χορός: Μοῖραι μακραίωνες ἔσχον, ὦ παῖ.
(988x) === Episode ===
(988)  Τειρεσίας: Θήβης ἄνακτες, ἥκομεν κοινὴν ὁδὸν
(989)  Τειρεσίας: δύʼ ἐξ ἑνὸς βλέποντε· τοῖς τυφλοῖσι γὰρ
(990)  Τειρεσίας: αὕτη κέλευθος ἐκ προηγητοῦ πέλει.
(991)  Κρέων: τί δʼ ἔστιν, ὦ γεραιὲ Τειρεσία, νέον;
(992)  Τειρεσίας: ἐγὼ διδάξω, καὶ σὺ τῷ μάντει πιθοῦ.
(993)  Κρέων: οὔκουν πάρος γε σῆς ἀπεστάτουν φρενός.
(994)  Τειρεσίας: τοιγὰρ διʼ ὀρθῆς τήνδʼ ἐναυκλήρεις πόλιν.
(995)  Κρέων: ἔχω πεπονθὼς μαρτυρεῖν ὀνήσιμα.
(996)  Τειρεσίας: φρόνει βεβὼς αὖ νῦν ἐπὶ ξυροῦ τύχης.
(997)  Κρέων: τί δʼ ἔστιν; ὡς ἐγὼ τὸ σὸν φρίσσω στόμα.
(998)  Τειρεσίας: γνώσει, τέχνης σημεῖα τῆς ἐμῆς κλύων.
(999)  Τειρεσίας: εἰς γὰρ παλαιὸν θᾶκον ὀρνιθοσκόπον
(1000)  Τειρεσίας: ἵζων, ἵνʼ ἦν μοι παντὸς οἰωνοῦ λιμήν,
(1001)  Τειρεσίας: ἀγνῶτʼ ἀκούω φθόγγον ὀρνίθων, κακῷ
(1002)  Τειρεσίας: κλάζοντας οἴστρῳ καὶ βεβαρβαρωμένῳ.
(1003)  Τειρεσίας: καὶ σπῶντας ἐν χηλαῖσιν ἀλλήλους φοναῖς
(1004)  Τειρεσίας: ἔγνων· πτερῶν γὰρ ῥοῖβδος οὐκ ἄσημος ἦν.
(1005)  Τειρεσίας: εὐθὺς δὲ δείσας ἐμπύρων ἐγευόμην
(1006)  Τειρεσίας: βωμοῖσι παμφλέκτοισιν· ἐκ δὲ θυμάτων
(1007)  Τειρεσίας: Ἥφαιστος οὐκ ἔλαμπεν, ἀλλʼ ἐπὶ σποδῷ
(1008)  Τειρεσίας: μυδῶσα κηκὶς μηρίων ἐτήκετο
(1009)  Τειρεσίας: κἄτυφε κἀνέπτυε, καὶ μετάρσιοι
(1010)  Τειρεσίας: χολαὶ διεσπείροντο, καὶ καταρρυεῖς
(1011)  Τειρεσίας: μηροὶ καλυπτῆς ἐξέκειντο πιμελῆς.
(1012)  Τειρεσίας: τοιαῦτα παιδὸς τοῦδʼ ἐμάνθανον πάρα,
(1013)  Τειρεσίας: φθίνοντʼ ἀσήμων ὀργίων μαντεύματα.
(1014)  Τειρεσίας: ἐμοὶ γὰρ οὗτος ἡγεμών, ἄλλοις δʼ ἐγώ.
(1015)  Τειρεσίας: καὶ ταῦτα τῆς σῆς ἐκ φρενὸς νοσεῖ πόλις.
(1016)  Τειρεσίας: βωμοὶ γὰρ ἡμῖν ἐσχάραι τε παντελεῖς
(1017)  Τειρεσίας: πλήρεις ὑπʼ οἰωνῶν τε καὶ κυνῶν βορᾶς
(1018)  Τειρεσίας: τοῦ δυσμόρου πεπτῶτος Οἰδίπου γόνου.
(1019)  Τειρεσίας: κᾆτʼ οὐ δέχονται θυστάδας λιτὰς ἔτι
(1020)  Τειρεσίας: θεοὶ παρʼ ἡμῶν οὐδὲ μηρίων φλόγα,
(1021)  Τειρεσίας: οὐδʼ ὄρνις εὐσήμους ἀπορροιβδεῖ βοάς
(1022)  Τειρεσίας: ἀνδροφθόρου βεβρῶτες αἵματος λίπος.
(1023)  Τειρεσίας: ταῦτʼ οὖν, τέκνον, φρόνησον. ἀνθρώποισι γὰρ
(1024)  Τειρεσίας: τοῖς πᾶσι κοινόν ἐστι τοὐξαμαρτάνειν·
(1025)  Τειρεσίας: ἐπεὶ δʼ ἁμάρτῃ, κεῖνος οὐκέτʼ ἔστʼ ἀνὴρ
(1026)  Τειρεσίας: ἄβουλος οὐδʼ ἄνολβος, ὅστις ἐς κακὸν
(1027)  Τειρεσίας: πεσὼν ἀκῆται μηδʼ ἀκίνητος πέλῃ.
(1028)  Τειρεσίας: αὐθαδία τοι σκαιότητʼ ὀφλισκάνει.
(1029)  Τειρεσίας: ἀλλʼ εἶκε τῷ θανόντι μηδʼ ὀλωλότα
(1030)  Τειρεσίας: κέντει· τίς ἀλκὴ τὸν θανόντʼ ἐπικτανεῖν;
(1031)  Τειρεσίας: εὖ σοι φρονήσας εὖ λέγω. τὸ μανθάνειν δʼ
(1032)  Τειρεσίας: ἥδιστον εὖ λέγοντος, εἰ κέρδος λέγοι.
(1033)  Κρέων: ὦ πρέσβυ, πάντες ὥστε τοξόται σκοποῦ
(1034)  Κρέων: τοξεύετʼ ἀνδρὸς τοῦδε, κοὐδὲ μαντικῆς
(1035)  Κρέων: ἄπρακτος ὑμῖν εἰμι· τῶν δʼ ὑπαὶ γένους
(1036)  Κρέων: ἐξημπόλημαι κἀμπεφόρτισμαι πάλαι.
(1037)  Κρέων: κερδαίνετʼ, ἐμπολᾶτε τἀπὸ Σάρδεων
(1038)  Κρέων: ἤλεκτρον, εἰ βούλεσθε, καὶ τὸν Ἰνδικὸν
(1039)  Κρέων: χρυσόν· τάφῳ δʼ ἐκεῖνον οὐχὶ κρύψετε,
(1040)  Κρέων: οὐδʼ εἰ θέλουσʼ οἱ Ζηνὸς αἰετοὶ βορὰν
(1041)  Κρέων: φέρειν νιν ἁρπάζοντες ἐς Διὸς θρόνους,
(1042)  Κρέων: οὐδʼ ὣς μίασμα τοῦτο μὴ τρέσας ἐγὼ
(1043)  Κρέων: θάπτειν παρήσω κεῖνον· εὖ γὰρ οἶδʼ ὅτι
(1044)  Κρέων: θεοὺς μιαίνειν οὔτις ἀνθρώπων σθένει.
(1045)  Κρέων: πίπτουσι δʼ, ὦ γεραιὲ Τειρεσία, βροτῶν
(1046)  Κρέων: χοἰ πολλὰ δεινοὶ πτώματʼ αἴσχρʼ, ὅταν λόγους
(1047)  Κρέων: αἰσχροὺς καλῶς λέγωσι τοῦ κέρδους χάριν.
(1048)  Τειρεσίας: φεῦ.
(1048a)  Τειρεσίας: ἆρʼ οἶδεν ἀνθρώπων τις, ἆρα φράζεται,
(1049)  Κρέων: τί χρῆμα; ποῖον τοῦτο πάγκοινον λέγεις;
(1050)  Τειρεσίας: ὅσῳ κράτιστον κτημάτων εὐβουλία;
(1051)  Κρέων: ὅσῳπερ, οἶμαι, μὴ φρονεῖν πλείστη βλάβη.
(1052)  Τειρεσίας: ταύτης σὺ μέντοι τῆς νόσου πλήρης ἔφυς.
(1053)  Κρέων: οὐ βούλομαι τὸν μάντιν ἀντειπεῖν κακῶς.
(1054)  Τειρεσίας: καὶ μὴν λέγεις, ψευδῆ με θεσπίζειν λέγων.
(1055)  Κρέων: τὸ μαντικὸν γὰρ πᾶν φιλάργυρον γένος.
(1056)  Τειρεσίας: τὸ δʼ ἐκ τυράννων αἰσχροκέρδειαν φιλεῖ.
(1057)  Κρέων: ἆρʼ οἶσθα ταγοὺς ὄντας ἃν λέγῃς λέγων;
(1058)  Τειρεσίας: οἶδʼ· ἐξ ἐμοῦ γὰρ τήνδʼ ἔχεις σώσας πόλιν.
(1059)  Κρέων: σοφὸς σὺ μάντις, ἀλλὰ τἀδικεῖν φιλῶν.
(1060)  Τειρεσίας: ὄρσεις με τἀκίνητα διὰ φρενῶν φράσαι.
(1061)  Κρέων: κίνει, μόνον δὲ μὴ ʼπὶ κέρδεσιν λέγων.
(1062)  Τειρεσίας: οὕτω γὰρ ἤδη καὶ δοκῶ τὸ σὸν μέρος.
(1063)  Κρέων: ὡς μὴ ʼμπολήσων ἴσθι τὴν ἐμὴν φρένα.
(1064)  Τειρεσίας: ἀλλʼ εὖ γέ τοι κάτισθι μὴ πολλοὺς ἔτι
(1065)  Τειρεσίας: τρόχους ἁμιλλητῆρας ἡλίου τελεῖν,
(1066)  Τειρεσίας: ἐν οἷσι τῶν σῶν αὐτὸς ἐκ σπλάγχνων ἕνα
(1067)  Τειρεσίας: νέκυν νεκρῶν ἀμοιβὸν ἀντιδοὺς ἔσει,
(1068)  Τειρεσίας: ἀνθʼ ὧν ἔχεις μὲν τῶν ἄνω βαλὼν κάτω
(1069)  Τειρεσίας: ψυχήν τʼ ἀτίμως ἐν τάφῳ κατῴκισας,
(1070)  Τειρεσίας: ἔχεις δὲ τῶν κάτωθεν ἐνθάδʼ αὖ θεῶν
(1071)  Τειρεσίας: ἄμοιρον, ἀκτέριστον, ἀνόσιον νέκυν.
(1072)  Τειρεσίας: ὧν οὔτε σοὶ μέτεστιν οὔτε τοῖς ἄνω
(1073)  Τειρεσίας: θεοῖσιν, ἀλλʼ ἐκ σοῦ βιάζονται τάδε.
(1074)  Τειρεσίας: τούτων σε λωβητῆρες ὑστεροφθόροι
(1075)  Τειρεσίας: λοχῶσιν Ἅιδου καὶ θεῶν Ἐρινύες,
(1076)  Τειρεσίας: ἐν τοῖσιν αὐτοῖς τοῖσδε ληφθῆναι κακοῖς.
(1077)  Τειρεσίας: καὶ ταῦτʼ ἄθρησον εἰ κατηργυρωμένος
(1078)  Τειρεσίας: λέγω· φανεῖ γὰρ οὐ μακροῦ χρόνου τριβὴ
(1079)  Τειρεσίας: ἀνδρῶν γυναικῶν σοῖς δόμοις κωκύματα.
(1080)  Τειρεσίας: ἐχθραὶ δὲ πᾶσαι συνταράσσονται πόλεις,
(1081)  Τειρεσίας: ὅσων σπαράγματʼ ἢ κύνες καθήγνισαν
(1082)  Τειρεσίας: ἢ θῆρες ἤ τις πτηνὸς οἰωνός, φέρων
(1083)  Τειρεσίας: ἀνόσιον ὀσμὴν ἑστιοῦχον ἐς πόλιν.
(1084)  Τειρεσίας: τοιαῦτά σου, λυπεῖς γάρ, ὥστε τοξότης
(1085)  Τειρεσίας: ἀφῆκα θυμῷ καρδίας τοξεύματα
(1086)  Τειρεσίας: βέβαια, τῶν σὺ θάλπος οὐχ ὑπεκδραμεῖ.
(1087)  Τειρεσίας: ὦ παῖ, σὺ δʼ ἡμᾶς ἄπαγε πρὸς δόμους, ἵνα
(1088)  Τειρεσίας: τὸν θυμὸν οὗτος ἐς νεωτέρους ἀφῇ,
(1089)  Τειρεσίας: καὶ γνῷ τρέφειν τὴν γλῶσσαν ἡσυχαιτέραν
(1090)  Τειρεσίας: τὸν νοῦν τʼ ἀμείνω τῶν φρενῶν ἢ νῦν φέρει.
(1091)  Χορός: ἁνήρ, ἄναξ, βέβηκε δεινὰ θεσπίσας·
(1092)  Χορός: ἐπιστάμεσθα δʼ, ἐξ ὅτου λευκὴν ἐγὼ
(1093)  Χορός: τήνδʼ ἐκ μελαίνης ἀμφιβάλλομαι τρίχα,
(1094)  Χορός: μή πώ ποτʼ αὐτὸν ψεῦδος ἐς πόλιν λακεῖν.
(1095)  Κρέων: ἔγνωκα καὐτὸς καὶ ταράσσομαι φρένας.
(1096)  Κρέων: τό τʼ εἰκαθεῖν γὰρ δεινόν, ἀντιστάντα δὲ
(1097)  Κρέων: ἄτῃ πατάξαι θυμὸν ἐν δεινῷ πάρα.
(1098)  Χορός: εὐβουλίας δεῖ, παῖ Μενοικέως, λαβεῖν.
(1099)  Κρέων: τί δῆτα χρὴ δρᾶν; φράζε. πείσομαι δʼ ἐγώ.
(1100)  Χορός: ἐλθὼν κόρην μὲν ἐκ κατώρυχος στέγης
(1101)  Χορός: ἄνες, κτίσον δὲ τῷ προκειμένῳ, τάφον.
(1102)  Κρέων: καὶ ταῦτʼ ἐπαινεῖς καὶ δοκεῖς παρεικαθεῖν;
(1103)  Χορός: ὅσον γʼ, ἄναξ, τάχιστα· συντέμνουσι γὰρ
(1104)  Χορός: θεῶν ποδώκεις τοὺς κακόφρονας βλάβαι.
(1105)  Κρέων: οἴμοι· μόλις μέν, καρδίας δʼ ἐξίσταμαι
(1106)  Κρέων: τὸ δρᾶν· ἀνάγκῃ δʼ οὐχὶ δυσμαχητέον.
(1107)  Χορός: δρᾶ νυν τάδʼ ἐλθὼν μηδʼ ἐπʼ ἄλλοισιν τρέπε.
(1108)  Κρέων: ὧδʼ ὡς ἔχω στείχοιμʼ ἄν· ἴτʼ ἴτʼ ὀπάονες,
(1109)  Κρέων: οἵ τʼ ὄντες οἵ τʼ ἀπόντες, ἀξίνας χεροῖν
(1110)  Κρέων: ὁρμᾶσθʼ ἑλόντες εἰς ἐπόψιον τόπον.
(1111)  Κρέων: ἐγὼ δʼ, ἐπειδὴ δόξα τῇδʼ ἐπεστράφη,
(1112)  Κρέων: αὐτός τʼ ἔδησα καὶ παρὼν ἐκλύσομαι.
(1113)  Κρέων: δέδοικα γὰρ μὴ τοὺς καθεστῶτας νόμους
(1114)  Κρέων: ἄριστον ᾖ σῴζοντα τὸν βίον τελεῖν.
(1115y) === Chor ===
(1115x) == Strophe 1 ==
(1115)  Χορός: πολυώνυμε, Καδμείας νύμφας ἄγαλμα
(1116)  Χορός: καὶ Διὸς βαρυβρεμέτα
(1117)  Χορός: γένος, κλυτὰν ὃς ἀμφέπεις
(1118)  Χορός: Ἰταλίαν, μέδεις δὲ
(1119)  Χορός: παγκοίνοις, Ἐλευσινίας
(1120)  Χορός: Δῃοῦς ἐν κόλποις, Βακχεῦ Βακχᾶν
(1121)  Χορός: ὁ ματρόπολιν Θήβαν
(1122)  Χορός: ναιετῶν παρʼ ὑγρῶν
(1125)  Χορός: Ἰσμηνοῦ ῥείθρων ἀγρίου τʼ ἐπὶ σπορᾷ δράκοντος.
(1126x) == Antistrophe 1 ==
(1126)  Χορός: σὲ δʼ ὑπὲρ διλόφου πέτρας στέροψ ὄπωπε
(1127)  Χορός: λιγνύς, ἔνθα Κωρύκιαι
(1128)  Χορός: στείχουσι νύμφαι Βακχίδες,
(1130)  Χορός: Κασταλίας τε νᾶμα.
(1131)  Χορός: καί σε Νυσαίων ὀρέων
(1132)  Χορός: κισσήρεις ὄχθαι χλωρά τʼ ἀκτὰ
(1133)  Χορός: πολυστάφυλος πέμπει,
(1134)  Χορός: ἀμβρότων ἐπέων
(1135)  Χορός: εὐαζόντων Θηβαΐας ἐπισκοποῦντʼ ἀγυιάς·
(1137x) == Strophe 2 ==
(1137)  Χορός: τὰν ἐκ πᾶσαι τιμᾷς ὑπερτάταν πόλεων
(1138)  Χορός: ματρὶ σὺν κεραυνίᾳ·
(1140)  Χορός: καὶ νῦν, ὡς βιαίας ἔχεται
(1141)  Χορός: πάνδαμος πόλις ἐπὶ νόσου,
(1142)  Χορός: μολεῖν καθαρσίῳ ποδὶ Παρνασίαν ὑπὲρ κλιτὺν
(1145)  Χορός: ἢ στονόεντα πορθμόν.
(1146x) == Antistrophe 2 ==
(1146)  Χορός: ἰὼ πῦρ πνειόντων χοράγʼ ἄστρων, νυχίων
(1147)  Χορός: φθεγμάτων ἐπίσκοπε,
(1148)  Χορός: παῖ Διὸς γένεθλον, προφάνηθʼ,
(1150)  Χορός: ὦναξ, σαῖς ἅμα περιπόλοις
(1151)  Χορός: Θυίαισιν, αἵ σε μαινόμεναι πάννυχοι χορεύουσι
(1152)  Χορός: τὸν ταμίαν Ἴακχον.
(1155x) === Episode ===
(1155)  Ἄγγελος: Κάδμου πάροικοι καὶ δόμων Ἀμφίονος,
(1156)  Ἄγγελος: οὐκ ἔσθʼ ὁποῖον στάντʼ ἂν ἀνθρώπου βίον
(1157)  Ἄγγελος: οὔτʼ αἰνέσαιμʼ ἂν οὔτε μεμψαίμην ποτέ.
(1158)  Ἄγγελος: τύχη γὰρ ὀρθοῖ καὶ τύχη καταρρέπει
(1159)  Ἄγγελος: τὸν εὐτυχοῦντα τόν τε δυστυχοῦντʼ ἀεί·
(1160)  Ἄγγελος: καὶ μάντις οὐδεὶς τῶν καθεστώτων βροτοῖς.
(1161)  Ἄγγελος: Κρέων γὰρ ἦν ζηλωτός, ὡς ἐμοί, ποτέ,
(1162)  Ἄγγελος: σώσας μὲν ἐχθρῶν τήνδε Καδμείαν χθόνα
(1163)  Ἄγγελος: λαβών τε χώρας παντελῆ μοναρχίαν
(1164)  Ἄγγελος: ηὔθυνε, θάλλων εὐγενεῖ τέκνων σπορᾷ·
(1165)  Ἄγγελος: καὶ νῦν ἀφεῖται πάντα. τὰς γὰρ ἡδονὰς
(1166)  Ἄγγελος: ὅταν προδῶσιν ἄνδρες, οὐ τίθημʼ ἐγὼ
(1167)  Ἄγγελος: ζῆν τοῦτον, ἀλλʼ ἔμψυχον ἡγοῦμαι νεκρόν.
(1168)  Ἄγγελος: πλούτει τε γὰρ κατʼ οἶκον, εἰ βούλει, μέγα
(1169)  Ἄγγελος: καὶ ζῆ τύραννον σχῆμʼ ἔχων· ἐὰν δʼ ἀπῇ
(1170)  Ἄγγελος: τούτων τὸ χαίρειν, τἄλλʼ ἐγὼ καπνοῦ σκιᾶς
(1171)  Ἄγγελος: οὐκ ἂν πριαίμην ἀνδρὶ πρὸς τὴν ἡδονήν.
(1172)  Χορός: τί δʼ αὖ τόδʼ ἄχθος βασιλέων ἥκεις φέρων;
(1173)  Ἄγγελος: τεθνᾶσιν. οἱ δὲ ζῶντες αἴτιοι θανεῖν.
(1174)  Χορός: καὶ τίς φονεύει; τίς δʼ ὁ κείμενος; λέγε.
(1175)  Ἄγγελος: Αἵμων ὄλωλεν· αὐτόχειρ δʼ αἱμάσσεται.
(1176)  Χορός: πότερα πατρῴας ἢ πρὸς οἰκείας χερός;
(1177)  Ἄγγελος: αὐτὸς πρὸς αὑτοῦ, πατρὶ μηνίσας φόνου.
(1178)  Χορός: ὦ μάντι, τοὔπος ὡς ἄρʼ ὀρθὸν ἤνυσας.
(1179)  Ἄγγελος: ὡς ὧδʼ ἐχόντων τἄλλα βουλεύειν πάρα.
(1180)  Χορός: καὶ μὴν ὁρῶ τάλαιναν Εὐρυδίκην ὁμοῦ
(1181)  Χορός: δάμαρτα τὴν Κρέοντος. ἐκ δὲ δωμάτων
(1182)  Χορός: ἤτοι κλύουσα παιδὸς ἢ τύχῃ πάρα.
(1183)  Εὐρυδίκη: ὦ πάντες ἀστοί, τῶν λόγων ἐπῃσθόμην
(1184)  Εὐρυδίκη: πρὸς ἔξοδον στείχουσα, Παλλάδος θεᾶς
(1185)  Εὐρυδίκη: ὅπως ἱκοίμην εὐγμάτων προσήγορος.
(1186)  Εὐρυδίκη: καὶ τυγχάνω τε κλῇθρʼ ἀνασπαστοῦ πύλης
(1187)  Εὐρυδίκη: χαλῶσα, καί με φθόγγος οἰκείου κακοῦ
(1188)  Εὐρυδίκη: βάλλει διʼ ὤτων· ὑπτία δὲ κλίνομαι
(1189)  Εὐρυδίκη: δείσασα πρὸς δμωαῖσι κἀποπλήσσομαι.
(1190)  Εὐρυδίκη: ἀλλʼ ὅστις ἦν ὁ μῦθος αὖθις εἴπατε·
(1191)  Εὐρυδίκη: κακῶν γὰρ οὐκ ἄπειρος οὖσʼ ἀκούσομαι.
(1192)  Ἄγγελος: ἐγώ, φίλη δέσποινα, καὶ παρὼν ἐρῶ
(1193)  Ἄγγελος: κοὐδὲν παρήσω τῆς ἀληθείας ἔπος.
(1194)  Ἄγγελος: τί γάρ σε μαλθάσσοιμʼ ἂν ὧν ἐς ὕστερον
(1195)  Ἄγγελος: ψεῦσται φανούμεθʼ; ὀρθὸν ἁλήθειʼ ἀεί.
(1196)  Ἄγγελος: ἐγὼ δὲ σῷ ποδαγὸς ἑσπόμην πόσει
(1197)  Ἄγγελος: πεδίον ἐπʼ ἄκρον, ἔνθʼ ἔκειτο νηλεὲς
(1198)  Ἄγγελος: κυνοσπάρακτον σῶμα Πολυνείκους ἔτι·
(1199)  Ἄγγελος: καὶ τὸν μέν, αἰτήσαντες ἐνοδίαν θεὸν
(1200)  Ἄγγελος: Πλούτωνά τʼ ὀργὰς εὐμενεῖς κατασχεθεῖν
(1201)  Ἄγγελος: λούσαντες ἁγνὸν λουτρόν, ἐν νεοσπάσιν
(1202)  Ἄγγελος: θαλλοῖς ὃ δὴ 'λέλειπτο συγκατῄθομεν,
(1203)  Ἄγγελος: καὶ τύμβον ὀρθόκρανον οἰκείας χθονὸς
(1204)  Ἄγγελος: χώσαντες αὖθις πρὸς λιθόστρωτον κόρης
(1205)  Ἄγγελος: νυμφεῖον Ἅιδου κοῖλον εἰσεβαίνομεν.
(1206)  Ἄγγελος: φωνῆς δʼ ἄπωθεν ὀρθίων κωκυμάτων
(1207)  Ἄγγελος: κλύει τις ἀκτέριστον ἀμφὶ παστάδα,
(1208)  Ἄγγελος: καὶ δεσπότῃ Κρέοντι σημαίνει μολών.
(1209)  Ἄγγελος: τῷ δʼ ἀθλίας ἄσημα περιβαίνει βοῆς
(1210)  Ἄγγελος: ἕρποντι μᾶλλον ἆσσον, οἰμώξας δʼ ἔπος
(1211)  Ἄγγελος: ἵησι δυσθρήνητον· ὦ τάλας ἐγώ,
(1212)  Ἄγγελος: ἆρʼ εἰμὶ μάντις; ἆρα δυστυχεστάτην
(1213)  Ἄγγελος: κέλευθον ἕρπω τῶν παρελθουσῶν ὁδῶν;
(1214)  Ἄγγελος: παιδός με σαίνει φθόγγος. ἀλλὰ πρόσπολοι,
(1215)  Ἄγγελος: ἴτʼ ἆσσον ὠκεῖς καὶ παραστάντες τάφῳ
(1216)  Ἄγγελος: ἀθρήσαθʼ, ἁρμὸν χώματος λιθοσπαδῆ
(1217)  Ἄγγελος: δύντες πρὸς αὐτὸ στόμιον, εἰ τὸν Αἵμονος
(1218)  Ἄγγελος: φθόγγον συνίημʼ ἢ θεοῖσι κλέπτομαι.
(1219)  Ἄγγελος: τάδʼ ἐξ ἀθύμου δεσπότου κελευσμάτων
(1220)  Ἄγγελος: ἠθροῦμεν· ἐν δὲ λοισθίῳ τυμβεύματι
(1221)  Ἄγγελος: τὴν μὲν κρεμαστὴν αὐχένος κατείδομεν,
(1222)  Ἄγγελος: βρόχῳ μιτώδει σινδόνος καθημμένην,
(1223)  Ἄγγελος: τὸν δʼ ἀμφὶ μέσσῃ περιπετῆ προσκείμενον,
(1224)  Ἄγγελος: εὐνῆς ἀποιμώζοντα τῆς κάτω φθορὰν
(1225)  Ἄγγελος: καὶ πατρὸς ἔργα καὶ τὸ δύστηνον λέχος.
(1226)  Ἄγγελος: ὁ δʼ ὡς ὁρᾷ σφε, στυγνὸν οἰμώξας ἔσω
(1227)  Ἄγγελος: χωρεῖ πρὸς αὐτὸν κἀνακωκύσας καλεῖ·
(1228)  Ἄγγελος: ὦ τλῆμον, οἷον ἔργον εἴργασαι· τίνα
(1229)  Ἄγγελος: νοῦν ἔσχες; ἐν τῷ συμφορᾶς διεφθάρης;
(1230)  Ἄγγελος: ἔξελθε, τέκνον, ἱκέσιός σε λίσσομαι.
(1231)  Ἄγγελος: τὸν δʼ ἀγρίοις ὄσσοισι παπτήνας ὁ παῖς,
(1232)  Ἄγγελος: πτύσας προσώπῳ κοὐδὲν ἀντειπών, ξίφους
(1233)  Ἄγγελος: ἕλκει διπλοῦς κνώδοντας. ἐκ δʼ ὁρμωμένου
(1234)  Ἄγγελος: πατρὸς φυγαῖσιν ἤμπλακʼ· εἶθʼ ὁ δύσμορος
(1235)  Ἄγγελος: αὑτῷ χολωθείς, ὥσπερ εἶχʼ, ἐπενταθεὶς
(1236)  Ἄγγελος: ἤρεισε πλευραῖς μέσσον ἔγχος, ἐς δʼ ὑγρὸν
(1237)  Ἄγγελος: ἀγκῶνʼ ἔτʼ ἔμφρων παρθένῳ προσπτύσσεται.
(1238)  Ἄγγελος: καὶ φυσιῶν ὀξεῖαν ἐκβάλλει ῥοὴν
(1239)  Ἄγγελος: λευκῇ παρειᾷ φοινίου σταλάγματος.
(1240)  Ἄγγελος: κεῖται δὲ νεκρὸς περὶ νεκρῷ, τὰ νυμφικὰ
(1241)  Ἄγγελος: τέλη λαχὼν δείλαιος εἰν Ἅιδου δόμοις,
(1242)  Ἄγγελος: δείξας ἐν ἀνθρώποισι τὴν ἀβουλίαν
(1243)  Ἄγγελος: ὅσῳ μέγιστον ἀνδρὶ πρόσκειται κακόν.
(1244)  Χορός: τί τοῦτʼ ἂν εἰκάσειας; ἡ γυνὴ πάλιν
(1245)  Χορός: φρούδη, πρὶν εἰπεῖν ἐσθλὸν ἢ κακὸν λόγον.
(1246)  Ἄγγελος: καὐτὸς τεθάμβηκʼ· ἐλπίσιν δὲ βόσκομαι
(1247)  Ἄγγελος: ἄχη τέκνου κλύουσαν ἐς πόλιν γόους
(1248)  Ἄγγελος: οὐκ ἀξιώσειν, ἀλλʼ ὑπὸ στέγης ἔσω
(1249)  Ἄγγελος: δμωαῖς προθήσειν πένθος οἰκεῖον στένειν.
(1250)  Ἄγγελος: γνώμης γὰρ οὐκ ἄπειρος, ὥσθʼ ἁμαρτάνειν.
(1251)  Χορός: οὐκ οἶδʼ· ἐμοὶ δʼ οὖν ἥ τʼ ἄγαν σιγὴ βαρὺ
(1252)  Χορός: δοκεῖ προσεῖναι χἠ μάτην πολλὴ βοή.
(1253)  Ἄγγελος: ἀλλʼ εἰσόμεσθα, μή τι καὶ κατάσχετον
(1254)  Ἄγγελος: κρυφῇ καλύπτει καρδίᾳ θυμουμένῃ,
(1255)  Ἄγγελος: δόμους παραστείχοντες· εὖ γὰρ οὖν λέγεις.
(1256)  Ἄγγελος: καὶ τῆς ἄγαν γάρ ἐστί που σιγῆς βάρος.
(1257x) == Anapäste ==
(1257)  Χορός: καὶ μὴν ὅδʼ ἄναξ αὐτὸς ἐφήκει
(1258)  Χορός: μνῆμʼ ἐπίσημον διὰ χειρὸς ἔχων,
(1259)  Χορός: εἰ θέμις εἰπεῖν, οὐκ ἀλλοτρίαν
(1260)  Χορός: ἄτην, ἀλλʼ αὐτὸς ἁμαρτών.
(1261y) === Chor ===
(1261x) == Strophe 1 ==
(1261)  Κρέων: ἰὼ
(1261a)  Κρέων: φρενῶν δυσφρόνων ἁμαρτήματα
(1262)  Κρέων: στερεὰ θανατόεντʼ,
(1263)  Κρέων: ὦ κτανόντας τε καὶ
(1264)  Κρέων: θανόντας βλέποντες ἐμφυλίους.
(1265)  Κρέων: ὤμοι ἐμῶν ἄνολβα βουλευμάτων.
(1266)  Κρέων: ἰὼ παῖ, νέος νέῳ ξὺν μόρῳ
(1267)  Κρέων: αἰαῖ αἰαῖ,
(1268)  Κρέων: ἔθανες, ἀπελύθης
(1269)  Κρέων: ἐμαῖς οὐδὲ σαῖσι δυσβουλίαις.
(1270x) == Strophe 2 ==
(1270)  Χορός: οἴμʼ ὡς ἔοικας ὀψὲ τὴν δίκην ἰδεῖν.
(1271)  Κρέων: οἴμοι,
(1272)  Κρέων: ἔχω μαθὼν δείλαιος· ἐν δʼ ἐμῷ κάρᾳ
(1273)  Κρέων: θεὸς τότʼ ἄρα τότε μέγα βάρος μʼ ἔχων
(1274)  Κρέων: ἔπαισεν, ἐν δʼ ἔσεισεν ἀγρίαις ὁδοῖς,
(1275)  Κρέων: οἴμοι, λακπάτητον ἀντρέπων χαράν.
(1276)  Κρέων: φεῦ φεῦ, ὦ πόνοι βροτῶν δύσπονοι.
(1278)  Ἐξάγγελος: ὦ δέσποθʼ, ὡς ἔχων τε καὶ κεκτημένος,
(1279)  Ἐξάγγελος: τὰ μὲν πρὸ χειρῶν τάδε φέρων, τὰ δʼ ἐν δόμοις
(1280)  Ἐξάγγελος: ἔοικας ἥκειν καὶ τάχʼ ὄψεσθαι κακά.
(1281)  Κρέων: τί δʼ ἔστιν αὖ κάκιον ἐκ κακῶν ἔτι;
(1282)  Ἐξάγγελος: γυνὴ τέθνηκε, τοῦδε παμμήτωρ νεκροῦ,
(1283)  Ἐξάγγελος: δύστηνος, ἄρτι νεοτόμοισι πλήγμασιν.
(1284x) == Antistrophe 1 ==
(1284)  Κρέων: ἰώ.
(1284a)  Κρέων: ἰὼ δυσκάθαρτος Ἅιδου λιμήν,
(1285)  Κρέων: τί μʼ ἄρα τί μʼ ὀλέκεις;
(1286)  Κρέων: ὦ κακάγγελτά μοι
(1287)  Κρέων: προπέμψας ἄχη, τίνα θροεῖς λόγον;
(1288)  Κρέων: αἰαῖ, ὀλωλότʼ ἄνδρʼ ἐπεξειργάσω.
(1289)  Κρέων: τί φής, παῖ; τίνʼ αὖ λέγεις μοι νέον,
(1290)  Κρέων: αἰαῖ αἰαῖ,
(1291)  Κρέων: σφάγιον ἐπʼ ὀλέθρῳ
(1292)  Κρέων: γυναικεῖον ἀμφικεῖσθαι μόρον;
(1293)  Χορός: ὁρᾶν πάρεστιν· οὐ γὰρ ἐν μυχοῖς ἔτι.
(1294x) == Antistrophe 2 ==
(1294)  Κρέων: οἴμοι,
(1295)  Κρέων: κακὸν τόδʼ ἄλλο δεύτερον βλέπω τάλας.
(1296)  Κρέων: τίς ἄρα, τίς με πότμος ἔτι περιμένει;
(1297)  Κρέων: ἔχω μὲν ἐν χείρεσσιν ἀρτίως τέκνον,
(1298)  Κρέων: τάλας, τὸν δʼ ἔναντα προσβλέπω νεκρόν.
(1300)  Κρέων: φεῦ φεῦ μᾶτερ ἀθλία, φεῦ τέκνον.
(1301)  Ἐξάγγελος: ἡ δʼ ὀξυθήκτῳ βωμία περὶ ξίφει
(1302)  Ἐξάγγελος: λύει κελαινὰ βλέφαρα, κωκύσασα μὲν
(1303)  Ἐξάγγελος: τοῦ πρὶν θανόντος Μεγαρέως κλεινὸν λάχος,
(1304)  Ἐξάγγελος: αὖθις δὲ τοῦδε, λοίσθιον δὲ σοὶ κακὰς
(1305)  Ἐξάγγελος: πράξεις ἐφυμνήσασα τῷ παιδοκτόνῳ.
(1306x) == Strophe 3 ==
(1306)  Κρέων: αἰαῖ αἰαῖ,
(1307)  Κρέων: ἀνέπταν φόβῳ. τί μʼ οὐκ ἀνταίαν
(1308)  Κρέων: ἔπαισέν τις ἀμφιθήκτῳ ξίφει;
(1310)  Κρέων: δείλαιος ἐγώ, αἰαῖ,
(1311)  Κρέων: δειλαίᾳ δὲ συγκέκραμαι δύᾳ.
(1312)  Ἐξάγγελος: ὡς αἰτίαν γε τῶνδε κἀκείνων ἔχων
(1313)  Ἐξάγγελος: πρὸς τῆς θανούσης τῆσδʼ ἐπεσκήπτου μόρων.
(1314)  Κρέων: ποίῳ δὲ κἀπελύσατʼ ἐν φοναῖς τρόπῳ;
(1315)  Ἐξάγγελος: παίσασ' ὑφʼ ἧπαρ αὐτόχειρ αὑτήν, ὅπως
(1316)  Ἐξάγγελος: παιδὸς τόδʼ ᾔσθετʼ ὀξυκώκυτον πάθος.
(1317x) == Strophe 4 ==
(1317)  Κρέων: ὤμοι μοι, τάδʼ οὐκ ἐπʼ ἄλλον βροτῶν
(1318)  Κρέων: ἐμᾶς ἁρμόσει ποτʼ ἐξ αἰτίας.
(1319)  Κρέων: ἐγὼ γάρ σʼ ἐγὼ ἔκανον, ὢ μέλεος,
(1320)  Κρέων: ἐγώ, φάμʼ ἔτυμον. ἰὼ πρόσπολοι,
(1321)  Κρέων: ἄγετέ μʼ ὅ τι τάχιστʼ, ἄγετέ μʼ ἐκποδών,
(1325)  Κρέων: τὸν οὐκ ὄντα μᾶλλον ἢ μηδένα.
(1326)  Χορός: κέρδη παραινεῖς, εἴ τι κέρδος ἐν κακοῖς.
(1327)  Χορός: βράχιστα γὰρ κράτιστα τἀν ποσὶν κακά.
(1328x) == Antistrophe 3 ==
(1328)  Κρέων: ἴτω ἴτω,
(1329)  Κρέων: φανήτω μόρων ὁ κάλλιστʼ ἔχων
(1330)  Κρέων: ἐμοὶ τερμίαν ἄγων ἁμέραν
(1331)  Κρέων: ὕπατος· ἴτω ἴτω,
(1332)  Κρέων: ὅπως μηκέτʼ ἆμαρ ἄλλʼ εἰσίδω.
(1334)  Χορός: μέλλοντα ταῦτα. τῶν προκειμένων τι χρὴ
(1335)  Χορός: πράσσειν. μέλει γὰρ τῶνδʼ ὅτοισι χρὴ μέλειν.
(1336)  Κρέων: ἀλλʼ ὧν ἐρῶ, τοιαῦτα συγκατηυξάμην.
(1337)  Χορός: μή νυν προσεύχου μηδέν· ὡς πεπρωμένης
(1338)  Χορός: οὐκ ἔστι θνητοῖς συμφορᾶς ἀπαλλαγή.
(1339x) == Antistrophe 4 ==
(1339)  Κρέων: ἄγοιτʼ ἂν μάταιον ἄνδρʼ ἐκποδών,
(1340)  Κρέων: ὅς, ὦ παῖ, σέ τʼ οὐχ ἑκὼν κάκτανον
(1341)  Κρέων: σέ τʼ αὖ τάνδʼ, ὤμοι μέλεος, οὐδʼ ἔχω
(1342)  Κρέων: ὅπᾳ πρὸς πότερα κλιθῶ· πάντα γὰρ
(1345)  Κρέων: λέχρια τἀν χεροῖν, τὰ δʼ ἐπὶ κρατί μοι
(1346)  Κρέων: πότμος δυσκόμιστος εἰσήλατο.
(1347y) === Episode ===
(1347x) == Anapäste ==
(1347)  Χορός: πολλῷ τὸ φρονεῖν εὐδαιμονίας
(1348)  Χορός: πρῶτον ὑπάρχει. χρὴ δὲ τά γʼ εἰς θεοὺς
(1350)  Χορός: μηδὲν ἀσεπτεῖν. μεγάλοι δὲ λόγοι
(1351)  Χορός: μεγάλας πληγὰς τῶν ὑπεραύχων
(1352)  Χορός: ἀποτίσαντες
(1353)  Χορός: γήρᾳ τὸ φρονεῖν ἐδίδαξαν.
