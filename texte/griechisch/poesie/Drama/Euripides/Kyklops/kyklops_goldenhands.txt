(1x) === Episode ===
(1)  Σιληνός: Ὦ Βρόμιε, διὰ σὲ μυρίους ἔχω πόνους
(2)  Σιληνός: νῦν χὥτʼ ἐν ἥβῃ τοὐμὸν εὐσθένει δέμας·
(3)  Σιληνός: πρῶτον μέν, ἡνίκʼ ἐμμανὴς Ἥρας ὕπο
(4)  Σιληνός: Νύμφας ὀρείας ἐκλιπὼν ᾤχου τροφούς·
(5)  Σιληνός: ἔπειτά γʼ ἀμφὶ γηγενῆ μάχην δορὸς
(6)  Σιληνός: ἐνδέξιος σῷ ποδὶ παρασπιστὴς γεγὼς
(7)  Σιληνός: Ἐγκέλαδον ἰτέαν εἰς μέσην θενὼν δορὶ
(8)  Σιληνός: ἔκτεινα—φέρʼ ἴδω, τοῦτʼ ἰδὼν ὄναρ λέγω;
(9)  Σιληνός: οὐ μὰ Δίʼ, ἐπεὶ καὶ σκῦλʼ ἔδειξα βακχίῳ.
(10)  Σιληνός: καὶ νῦν ἐκείνων μείζονʼ ἐξαντλῶ πόνον.
(11)  Σιληνός: ἐπεὶ γὰρ Ἥρα σοι γένος Τυρσηνικὸν
(12)  Σιληνός: λῃστῶν ἐπῶρσεν, ὡς ὁδηθείης μακράν,
(13)  Σιληνός: ἐγὼ πυθόμενος σὺν τέκνοισι ναυστολῶ
(14)  Σιληνός: σέθεν κατὰ ζήτησιν. ἐν πρύμνῃ δʼ ἄκρᾳ
(15)  Σιληνός: αὐτὸς λαβὼν ηὔθυνον ἀμφῆρες δόρυ,
(16)  Σιληνός: παῖδες δʼ ἐρετμοῖς ἥμενοι γλαυκὴν ἅλα
(17)  Σιληνός: ῥοθίοισι λευκαίνοντες ἐζήτουν σʼ, ἄναξ.
(18)  Σιληνός: ἤδη δὲ Μαλέας πλησίον πεπλευκότας
(19)  Σιληνός: ἀπηλιώτης ἄνεμος ἐμπνεύσας δορὶ
(20)  Σιληνός: ἐξέβαλεν ἡμᾶς τήνδʼ ἐς Αἰτναίαν πέτραν,
(21)  Σιληνός: ἵνʼ οἱ μονῶπες ποντίου παῖδες θεοῦ
(22)  Σιληνός: Kύκλωπες οἰκοῦσʼ ἄντρʼ ἔρημʼ ἀνδροκτόνοι.
(23)  Σιληνός: τούτων ἑνὸς ληφθέντες ἐσμὲν ἐν δόμοις
(24)  Σιληνός: δοῦλοι· καλοῦσι δʼ αὐτὸν ᾧ λατρεύομεν
(25)  Σιληνός: Πολύφημον· ἀντὶ δʼ εὐίων βακχευμάτων
(26)  Σιληνός: ποίμνας Κύκλωπος ἀνοσίου ποιμαίνομεν.
(27)  Σιληνός: παῖδες μὲν οὖν μοι κλιτύων ἐν ἐσχάτοις
(28)  Σιληνός: νέμουσι μῆλα νέα νέοι πεφυκότες,
(29)  Σιληνός: ἐγὼ δὲ πληροῦν πίστρα καὶ σαίρειν στέγας
(30)  Σιληνός: μένων τέταγμαι τάσδε, τῷδε δυσσεβεῖ
(31)  Σιληνός: Κύκλωπι δείπνων ἀνοσίων διάκονος.
(32)  Σιληνός: καὶ νῦν, τὰ προσταχθέντʼ, ἀναγκαίως ἔχει
(33)  Σιληνός: σαίρειν σιδηρᾷ τῇδέ μʼ ἁρπάγῃ δόμους,
(34)  Σιληνός: ὡς τόν τʼ ἀπόντα δεσπότην Κύκλωπʼ ἐμὸν
(35)  Σιληνός: καθαροῖσιν ἄντροις μῆλά τʼ ἐσδεχώμεθα.
(36)  Σιληνός: ἤδη δὲ παῖδας προσνέμοντας εἰσορῶ
(37)  Σιληνός: ποίμνας. τί ταῦτα; μῶν κρότος σικινίδων
(38)  Σιληνός: ὁμοῖος ὑμῖν νῦν τε χὥτε βακχίῳ
(39)  Σιληνός: κῶμοι συνασπίζοντες Ἀλθαίας δόμους
(40)  Σιληνός: προσῇτʼ ἀοιδαῖς βαρβίτων σαυλούμενοι;
(41y) === Chor ===
(41x) == Strophe ==
(41)  Χορός: παῖ γενναίων μὲν πατέρων
(42)  Χορός: γενναίων τʼ ἐκ τοκάδων,
(43)  Χορός: πᾷ δή μοι νίσῃ σκοπέλους;
(44)  Χορός: οὐ τᾷδʼ ὑπήνεμος αὔρα
(45)  Χορός: καὶ ποιηρὰ βοτάνα;
(46)  Χορός: δινᾶέν θʼ ὕδωρ ποταμῶν
(47)  Χορός: ἐν πίστραις κεῖται πέλας ἄν-
(48)  Χορός: τρων; οὔ σοι βλαχαὶ τεκέων;
(49x) === Mesode ===
(49)  Χορός: —ψύττʼ· οὐ τᾷδʼ οὔ; οὐ τᾷδε νεμῇ
(50)  Χορός: κλιτὺν δροσεράν;
(51)  Χορός: ὠή, ῥίψω πέτρον τάχα σου
(52)  Χορός: —ὕπαγʼ ὦ ὕπαγʼ ὦ κεράστα—
(53)  Χορός: μηλοβότα στασιωρὸν
(54)  Χορός: Κύκλωπος ἀγροβάτα.
(55x) == Antistrophe ==
(55)  Χορός: σπαργῶντας μαστοὺς χάλασον·
(56)  Χορός: δέξαι θηλαῖσι σπορὰς
(57)  Χορός: ἃς λείπεις ἀρνῶν θαλάμοις.
(58)  Χορός: ποθοῦσί σʼ ἁμερόκοιτοι
(59)  Χορός: βλαχαὶ σμικρῶν τεκέων.
(60)  Χορός: εἰς αὐλὰν πότʼ ἀμφιβαλεῖς
(61)  Χορός: ποιηροὺς λείπουσα νομοὺς
(62)  Χορός: Αἰτναίων εἴσω σκοπέλων;
(62ax) === Mesode ===
(62a)  Χορός: —νύττʼ· οὐ τᾷδʼ οὔ; οὐ τᾷδε νεμῇ
(62b)  Χορός: κλιτὺν δροσεράν;
(62c)  Χορός: ὠή, ῥίψω πέτρον τάχα σου
(62d)  Χορός: —ὕπαγʼ ὦ ὕπαγʼ ὦ κεράστα—
(62e)  Χορός: μηλοβότα στασιωρὸν
(62f)  Χορός: Κύκλωπος ἀγροβάτα.
(63x) == Epode ==
(63)  Χορός: οὐ τάδε Βρόμιος, οὐ τάδε χοροὶ
(64)  Χορός: Βάκχαι τε θυρσοφόροι,
(65)  Χορός: οὐ τυμπάνων ἀλαλαγμοὶ
(66)  Χορός: κρήναις παρʼ ὑδροχύτοις,
(67)  Χορός: οὐκ οἴνου χλωραὶ σταγόνες·
(68)  Χορός: οὐδʼ ἐν Νύσᾳ μετὰ Νυμφᾶν
(69)  Χορός: ἴακχον ἴακχον ᾠδὰν
(70)  Χορός: μέλπω πρὸς τὰν Ἀφροδίταν,
(71)  Χορός: ἃν θηρεύων πετόμαν
(72)  Χορός: Βάκχαις σὺν λευκόποσιν
(73)  Χορός: ὦ φίλος·
(74)  Χορός: ὦ φίλε Βακχεῖε, ποῖ οἰοπολεῖς;
(75)  Χορός: ποῖ ξανθὰν χαίταν σείεις;
(76)  Χορός: ἐγὼ δʼ ὁ σὸς πρόπολος
(77)  Χορός: θητεύω Κύκλωπι
(78)  Χορός: τῷ μονοδέρκτᾳ δοῦλος ἀλαίνων
(80)  Χορός: σὺν τᾷδε τράγου χλαίνᾳ μελέᾳ
(81)  Χορός: σᾶς χωρὶς φιλίας.
(82x) === Episode ===
(82)  Σιληνός: σιγήσατʼ, ὦ τέκνʼ, ἄντρα δʼ ἐς πετρηρεφῆ
(83)  Σιληνός: ποίμνας ἀθροῖσαι προσπόλους κελεύσατε.
(84)  Χορός: χωρεῖτʼ· ἀτὰρ δὴ τίνα, πάτερ, σπουδὴν ἔχεις;
(85)  Σιληνός: ὁρῶ πρὸς ἀκταῖς ναὸς Ἑλλάδος σκάφος
(86)  Σιληνός: κώπης τʼ ἄνακτας σὺν στρατηλάτῃ τινὶ
(87)  Σιληνός: στείχοντας ἐς τόδʼ ἄντρον· ἀμφὶ δʼ αὐχέσι
(88)  Σιληνός: τεύχη φέρονται κενά, βορᾶς κεχρημένοι,
(89)  Σιληνός: κρωσσούς θʼ ὑδρηλούς. ὦ ταλαίπωροι ξένοι,
(90)  Σιληνός: τίνες ποτʼ εἰσίν; οὐκ ἴσασι δεσπότην
(91)  Σιληνός: Πολύφημον οἷός ἐστιν, ἄξενον στέγην
(92)  Σιληνός: τήνδʼ ἐμβεβῶτες καὶ Κυκλωπίαν γνάθον
(93)  Σιληνός: τὴν ἀνδροβρῶτα δυστυχῶς ἀφιγμένοι.
(94)  Σιληνός: ἀλλʼ ἥσυχοι γίγνεσθʼ, ἵνʼ ἐκπυθώμεθα
(95)  Σιληνός: πόθεν πάρεισι Σικελὸν Αἰτναῖον πάγον.
(96)  Ὀδυσσεύς: ξένοι, φράσαιτʼ ἂν νᾶμα ποτάμιον πόθεν
(97)  Ὀδυσσεύς: δίψης ἄκος λάβοιμεν, εἴ τέ τις θέλει
(98)  Ὀδυσσεύς: βορὰν ὁδῆσαι ναυτίλοις κεχρημένοις;
(99)  Ὀδυσσεύς: --τί χρῆμα; Βρομίου πόλιν ἔοιγμεν ἐσβαλεῖν·
(100)  Ὀδυσσεύς: Σατύρων πρὸς ἄντροις τόνδʼ ὅμιλον εἰσορῶ.
(101)  Ὀδυσσεύς: χαίρειν προσεῖπα πρῶτα τὸν γεραίτατον.
(102)  Σιληνός: χαῖρʼ, ὦ ξένʼ, ὅστις δʼ εἶ φράσον πάτραν τε σήν.
(103)  Ὀδυσσεύς: Ἴθακος Ὀδυσσεύς, γῆς Κεφαλλήνων ἄναξ.
(104)  Σιληνός: οἶδʼ ἄνδρα, κρόταλον δριμύ, Σισύφου γένος.
(105)  Ὀδυσσεύς: ἐκεῖνος οὗτός εἰμι· λοιδόρει δὲ μή·
(106)  Σιληνός: πόθεν Σικελίαν τήνδε ναυστολῶν πάρει;
(107)  Ὀδυσσεύς: ἐξ Ἰλίου γε κἀπὸ Τρωικῶν πόνων.
(108)  Σιληνός: πῶς; πορθμὸν οὐκ ᾔδησθα πατρῴας χθονός;
(109)  Ὀδυσσεύς: ἀνέμων θύελλαι δεῦρό μʼ ἥρπασαν βίᾳ.
(110)  Σιληνός: παπαῖ· τὸν αὐτὸν δαίμονʼ ἐξαντλεῖς ἐμοί.
(111)  Ὀδυσσεύς: ἦ καὶ σὺ δεῦρο πρὸς βίαν ἀπεστάλης;
(112)  Σιληνός: λῃστὰς διώκων οἳ Βρόμιον ἀνήρπασαν.
(113)  Ὀδυσσεύς: τίς δʼ ἥδε χώρα καὶ τίνες ναίουσί νιν;
(114)  Σιληνός: Αἰτναῖος ὄχθος Σικελίας ὑπέρτατος.
(115)  Ὀδυσσεύς: τείχη δὲ ποῦ ʼστι καὶ πόλεως πυργώματα;
(116)  Σιληνός: οὐκ εἴσʼ· ἔρημοι πρῶνες ἀνθρώπων, ξένε.
(117)  Ὀδυσσεύς: τίνες δʼ ἔχουσι γαῖαν; ἦ θηρῶν γένος;
(118)  Σιληνός: Κύκλωπες, ἄντρʼ ἔχοντες, οὐ στέγας δόμων.
(119)  Ὀδυσσεύς: τίνος κλύοντες; ἢ δεδήμευται κράτος;
(120)  Σιληνός: νομάδες· ἀκούει δʼ οὐδὲν οὐδεὶς οὐδενός.
(121)  Ὀδυσσεύς: σπείρουσι δʼ—ἢ τῷ ζῶσι;—Δήμητρος στάχυν;
(122)  Σιληνός: γάλακτι καὶ τυροῖσι καὶ μήλων βορᾷ.
(123)  Ὀδυσσεύς: Βρομίου δὲ πῶμʼ ἔχουσιν, ἀμπέλου ῥοαῖς;
(124)  Σιληνός: ἥκιστα· τοιγὰρ ἄχορον οἰκοῦσι χθόνα.
(125)  Ὀδυσσεύς: φιλόξενοι δὲ χὥσιοι περὶ ξένους;
(126)  Σιληνός: γλυκύτατά φασι τὰ κρέα τοὺς ξένους φορεῖν.
(127)  Ὀδυσσεύς: τί φῄς; βορᾷ χαίρουσιν ἀνθρωποκτόνῳ;
(128)  Σιληνός: οὐδεὶς μολὼν δεῦρʼ ὅστις οὐ κατεσφάγη.
(129)  Ὀδυσσεύς: αὐτὸς δὲ Κύκλωψ ποῦ ʼστιν; ἦ δόμων ἔσω;
(130)  Σιληνός: φροῦδος πρὸς Αἴτνῃ θῆρας ἰχνεύων κυσίν.
(131)  Ὀδυσσεύς: οἶσθʼ οὖν ὃ δρᾶσον, ὡς ἀπαίρωμεν χθονός;
(132)  Σιληνός: οὐκ οἶδʼ, Ὀδυσσεῦ· πᾶν δέ σοι δρῴημεν ἄν.
(133)  Ὀδυσσεύς: ὅδησον ἡμῖν σῖτον, οὗ σπανίζομεν.
(134)  Σιληνός: οὐκ ἔστιν, ὥσπερ εἶπον, ἄλλο πλὴν κρέας.
(135)  Ὀδυσσεύς: ἀλλʼ ἡδὺ λιμοῦ καὶ τόδε σχετήριον.
(136)  Σιληνός: καὶ τυρὸς ὀπίας ἔστι καὶ βοὸς γάλα.
(137)  Ὀδυσσεύς: ἐκφέρετε· φῶς γὰρ ἐμπολήμασιν πρέπει.
(138)  Σιληνός: σὺ δʼ ἀντιδώσεις, εἰπέ μοι, χρυσὸν πόσον;
(139)  Ὀδυσσεύς: οὐ χρυσόν, ἀλλὰ πῶμα Διονύσου φέρω.
(140)  Σιληνός: ὦ φίλτατʼ εἰπών, οὗ σπανίζομεν πάλαι.
(141)  Ὀδυσσεύς: καὶ μὴν Μάρων μοι πῶμʼ ἔδωκε, παῖς θεοῦ.
(142)  Σιληνός: ὃν ἐξέθρεψα ταῖσδʼ ἐγώ ποτʼ ἀγκάλαις;
(143)  Ὀδυσσεύς: ὁ Βακχίου παῖς, ὡς σαφέστερον μάθῃς.
(144)  Σιληνός: ἐν σέλμασιν νεώς ἐστιν, ἢ φέρεις σύ νιν;
(145)  Ὀδυσσεύς: ὅδʼ ἁσκὸς ὃς κεύθει νιν· ὡς ὁρᾷς, γέρον.
(146)  Σιληνός: οὗτος μὲν οὐδʼ ἂν τὴν γνάθον πλήσειέ μου.
(147)  Ὀδυσσεύς: ναί·
(147a)  Ὀδυσσεύς: δὶς γὰρ τόσον πῶμʼ ὅσον ἂν ἐξ ἀσκοῦ ῥυῇ.
(148)  Σιληνός: καλήν γε κρήνην εἶπας ἡδεῖάν τʼ ἐμοί.
(149)  Ὀδυσσεύς: βούλῃ σε γεύσω πρῶτον ἄκρατον μέθυ;
(150)  Σιληνός: δίκαιον· ἦ γὰρ γεῦμα τὴν ὠνὴν καλεῖ.
(151)  Ὀδυσσεύς: καὶ μὴν ἐφέλκω καὶ ποτῆρʼ ἀσκοῦ μέτα.
(152)  Σιληνός: φέρʼ ἐκπάταξον, ὡς ἀναμνησθῶ πιών.
(153)  Ὀδυσσεύς: ἰδού.
(153b)  Σιληνός: παπαιάξ, ὡς καλὴν ὀσμὴν ἔχει.
(154)  Ὀδυσσεύς: εἶδες γὰρ αὐτήν;
(154b)  Σιληνός: οὐ μὰ Δίʼ, ἀλλʼ ὀσφραίνομαι.
(155)  Ὀδυσσεύς: γεῦσαί νυν, ὡς ἂν μὴ λόγῳ ʼʼπαινῇς μόνον.
(156)  Σιληνός: βαβαί· χορεῦσαι παρακαλεῖ μʼ ὁ Βάκχιος.
(157)  Σιληνός: ἆ ἆ ἆ.
(158)  Ὀδυσσεύς: μῶν τὸν λάρυγγα διεκάναξέ σου καλῶς;
(159)  Σιληνός: ὥστʼ εἰς ἄκρους γε τοὺς ὄνυχας ἀφίκετο.
(160)  Ὀδυσσεύς: πρὸς τῷδε μέντοι καὶ νόμισμα δώσομεν.
(161)  Σιληνός: χάλα τὸν ἀσκὸν μόνον· ἔα τὸ χρυσίον.
(162)  Ὀδυσσεύς: ἐκφέρετέ νυν τυρεύματʼ ἢ μήλων τόκον.
(163)  Σιληνός: δράσω τάδʼ, ὀλίγον φροντίσας γε δεσποτῶν.
(164)  Σιληνός: ὡς ἐκπιεῖν γʼ ἂν κύλικα μαινοίμην μίαν,
(165)  Σιληνός: πάντων Κυκλώπων ἀντιδοὺς βοσκήματα,
(166)  Σιληνός: ῥῖψαι τʼ ἐς ἅλμην Λευκάδος πέτρας ἄπο,
(167)  Σιληνός: ἅπαξ μεθυσθεὶς καταβαλών τε τὰς ὀφρῦς.
(168)  Σιληνός: ὡς ὅς γε πίνων μὴ γέγηθε μαίνεται·
(169)  Σιληνός: ἵνʼ ἔστι τουτί τʼ ὀρθὸν ἐξανιστάναι
(170)  Σιληνός: μαστοῦ τε δραγμὸς καὶ παρεσκευασμένου
(171)  Σιληνός: ψαῦσαι χεροῖν λειμῶνος, ὀρχηστύς θʼ ἅμα
(172)  Σιληνός: κακῶν τε λῆστις. εἶτʼ ἐγὼ οὐ κυνήσομαι
(173)  Σιληνός: τοιόνδε πῶμα, τὴν Κύκλωπος ἀμαθίαν
(174)  Σιληνός: κλαίειν κελεύων καὶ τὸν ὀφθαλμὸν μέσον;
(175)  Χορός: ἄκουʼ, Ὀδυσσεῦ· διαλαλήσωμέν τί σοι.
(176)  Ὀδυσσεύς: καὶ μὴν φίλοι γε προσφέρεσθε πρὸς φίλον.
(177)  Χορός: ἐλάβετε Τροίαν τὴν Ἑλένην τε χειρίαν;
(178)  Ὀδυσσεύς: καὶ πάντα γʼ οἶκον Πριαμιδῶν ἐπέρσαμεν.
(179)  Χορός: οὔκουν, ἐπειδὴ τὴν νεᾶνιν εἵλετε,
(180)  Χορός: ἅπαντες αὐτὴν διεκροτήσατʼ ἐν μέρει,
(181)  Χορός: ἐπεί γε πολλοῖς ἥδεται γαμουμένη;
(182)  Χορός: τὴν προδότιν, ἣ τοὺς θυλάκους τοὺς ποικίλους
(183)  Χορός: περὶ τοῖν σκελοῖν ἰδοῦσα καὶ τὸν χρύσεον
(184)  Χορός: κλῳὸν φοροῦντα περὶ μέσον τὸν αὐχένα
(185)  Χορός: ἐξεπτοήθη, Μενέλεων, ἀνθρώπιον
(186)  Χορός: λῷστον, λιποῦσα. μηδαμοῦ γένος ποτὲ
(187)  Χορός: φῦναι γυναικῶν ὤφελʼ — εἰ μὴ ʼμοὶ μόνῳ.
(188)  Σιληνός: ἰδοὺ τάδʼ ὑμῖν ποιμένων βοσκήματα,
(189)  Σιληνός: ἄναξ Ὀδυσσεῦ, μηκάδων ἀρνῶν τροφαί,
(190)  Σιληνός: πηκτοῦ γάλακτός τʼ οὐ σπάνια τυρεύματα.
(191)  Σιληνός: φέρεσθε· χωρεῖθʼ ὡς τάχιστʼ ἄντρων ἄπο,
(192)  Σιληνός: βότρυος ἐμοὶ πῶμʼ ἀντιδόντες εὐίου.
(193)  Σιληνός: —οἴμοι· Κύκλωψ ὅδʼ ἔρχεται· τί δράσομεν;
(194)  Ὀδυσσεύς: ἀπολώλαμεν γάρ, ὦ γέρον· ποῖ χρὴ φυγεῖν;
(195)  Σιληνός: ἔσω πέτρας τῆσδʼ, οὗπερ ἂν λάθοιτέ γε.
(196)  Ὀδυσσεύς: δεινὸν τόδʼ εἶπας, ἀρκύων μολεῖν ἔσω.
(197)  Σιληνός: οὐ δεινόν· εἰσὶ καταφυγαὶ πολλαὶ πέτρας.
(198)  Ὀδυσσεύς: οὐ δῆτʼ· ἐπεί τἂν μεγάλα γʼ ἡ Τροία στένοι,
(199)  Ὀδυσσεύς: εἰ φευξόμεσθʼ ἕνʼ ἄνδρα, μυρίον δʼ ὄχλον
(200)  Ὀδυσσεύς: Φρυγῶν ὑπέστην πολλάκις σὺν ἀσπίδι.
(201)  Ὀδυσσεύς: ἀλλʼ, εἰ θανεῖν δεῖ, κατθανούμεθʼ εὐγενῶς,
(202)  Ὀδυσσεύς: ἢ ζῶντες αἶνον τὸν πάρος συσσώσομεν.
(203)  Κύκλωψ: ἄνεχε· πάρεχε· τί τάδε· τίς ἡ ῥᾳθυμία;
(204)  Κύκλωψ: τί βακχιάζετʼ; οὐχὶ Διόνυσος τάδε,
(205)  Κύκλωψ: οὐ κρόταλα χαλκοῦ τυμπάνων τʼ ἀράγματα.
(206)  Κύκλωψ: πῶς μοι κατʼ ἄντρα νεόγονα βλαστήματα;
(207)  Κύκλωψ: ἦ πρός γε μαστοῖς εἰσι χὑπὸ μητέρων
(208)  Κύκλωψ: πλευρὰς τρέχουσι, σχοινίνοις τʼ ἐν τεύχεσιν
(209)  Κύκλωψ: πλήρωμα τυρῶν ἐστιν ἐξημελγμένον;
(210)  Κύκλωψ: τί φατε; τί λέγετε; τάχα τις ὑμῶν τῷ ξύλῳ
(211)  Κύκλωψ: δάκρυα μεθήσει· βλέπετʼ ἄνω καὶ μὴ κάτω.
(212)  Χορός: ἰδού, πρὸς αὐτὸν τὸν Δίʼ ἀνακεκύφαμεν,
(213)  Χορός: καὶ τἄστρα καὶ τὸν Ὠρίωνα δέρκομαι.
(214)  Κύκλωψ: ἄριστόν ἐστιν εὖ παρεσκευασμένον;
(215)  Χορός: πάρεστιν. ὁ φάρυγξ εὐτρεπὴς ἔστω μόνον.
(216)  Κύκλωψ: ἦ καὶ γάλακτός εἰσι κρατῆρες πλέῳ;
(217)  Χορός: ὥστʼ ἐκπιεῖν γέ σʼ, ἢν θέλῃς, ὅλον πίθον.
(218)  Κύκλωψ: μήλειον ἢ βόειον ἢ μεμιγμένον;
(219)  Χορός: ὧν ἂν θέλῃς σύ, μὴ ʼμὲ καταπίῃς μόνον.
(220)  Κύκλωψ: ἥκιστʼ· ἐπεί μʼ ἂν ἐν μέσῃ τῇ γαστέρι
(221)  Κύκλωψ: πηδῶντες ἀπολέσαιτʼ ἂν ὑπὸ τῶν σχημάτων.
(222)  Κύκλωψ: ἔα· τίνʼ ὄχλον τόνδʼ ὁρῶ πρὸς αὐλίοις;
(223)  Κύκλωψ: λῃσταί τινες κατέσχον ἢ κλῶπες χθόνα;
(224)  Κύκλωψ: ὁρῶ γέ τοι τούσδʼ ἄρνας ἐξ ἄντρων ἐμῶν
(225)  Κύκλωψ: στρεπταῖς λύγοισι σῶμα συμπεπλεγμένους,
(226)  Κύκλωψ: τεύχη τε τυρῶν συμμιγῆ, γέροντά τε
(227)  Κύκλωψ: πληγαῖς πρόσωπον φαλακρὸν ἐξῳδηκότα.
(228)  Σιληνός: ὤμοι, πυρέσσω συγκεκομμένος τάλας.
(229)  Κύκλωψ: ὑπὸ τοῦ; τίς ἐς σὸν κρᾶτʼ ἐπύκτευσεν, γέρον;
(230)  Σιληνός: ὑπὸ τῶνδε, Κύκλωψ, ὅτι τὰ σʼ οὐκ εἴων φέρειν.
(231)  Κύκλωψ: οὐκ ᾖσαν ὄντα θεόν με καὶ θεῶν ἄπο;
(232)  Σιληνός: ἔλεγον ἐγὼ τάδʼ· οἳ δʼ ἐφόρουν τὰ χρήματα·
(233)  Σιληνός: καὶ τόν γε τυρὸν οὐκ ἐῶντος ἤσθιον
(234)  Σιληνός: τούς τʼ ἄρνας ἐξεφοροῦντο· δήσαντες δὲ σὲ
(235)  Σιληνός: κλῳῷ τριπήχει, κᾆτα τὸν ὀφθαλμὸν μέσον
(235a)  Σιληνός: [[Zeile Lost]]
(236)  Σιληνός: τὰ σπλάγχνʼ ἔφασκον ἐξαμήσεσθαι βίᾳ,
(237)  Σιληνός: μάστιγί τʼ εὖ τὸ νῶτον ἀποθλίψειν σέθεν,
(238)  Σιληνός: κἄπειτα συνδήσαντες ἐς θἁδώλια
(239)  Σιληνός: τῆς νηὸς ἐμβαλόντες ἀποδώσειν τινὶ
(240)  Σιληνός: πέτρους μοχλεύειν, ἢ ʼς μυλῶνα καταβαλεῖν.
(241)  Κύκλωψ: ἄληθες; οὔκουν κοπίδας ὡς τάχιστʼ ἰὼν
(242)  Κύκλωψ: θήξεις μαχαίρας καὶ μέγαν φάκελον ξύλων
(243)  Κύκλωψ: ἐπιθεὶς ἀνάψεις; ὡς σφαγέντες αὐτίκα
(244)  Κύκλωψ: πλήσουσι νηδὺν τὴν ἐμὴν ἀπʼ ἄνθρακος
(245)  Κύκλωψ: θερμὴν ἔδοντος δαῖτα τῷ κρεανόμῳ,
(246)  Κύκλωψ: τὰ δʼ ἐκ λέβητος ἑφθὰ καὶ τετηκότα.
(247)  Κύκλωψ: ὡς ἔκπλεώς γε δαιτός εἰμʼ ὀρεσκόου·
(248)  Κύκλωψ: ἅλις λεόντων ἐστί μοι θοινωμένῳ
(249)  Κύκλωψ: ἐλάφων τε, χρόνιος δʼ εἴμʼ ἀπʼ ἀνθρώπων βορᾶς.
(250)  Σιληνός: τὰ καινά γʼ ἐκ τῶν ἠθάδων, ὦ δέσποτα,
(251)  Σιληνός: ἡδίονʼ ἐστίν. οὐ γὰρ αὖ νεωστί γε
(252)  Σιληνός: ἄλλοι πρὸς ἄντρα σοι ἐσαφίκοντο ξένοι.
(253)  Ὀδυσσεύς: Κύκλωψ, ἄκουσον ἐν μέρει καὶ τῶν ξένων.
(254)  Ὀδυσσεύς: ἡμεῖς βορᾶς χρῄζοντες ἐμπολὴν λαβεῖν
(255)  Ὀδυσσεύς: σῶν ἆσσον ἄντρων ἤλθομεν νεὼς ἄπο.
(256)  Ὀδυσσεύς: τοὺς δʼ ἄρνας ἡμῖν οὗτος ἀντʼ οἴνου σκύφου
(257)  Ὀδυσσεύς: ἀπημπόλα τε κἀδίδου πιεῖν λαβὼν
(258)  Ὀδυσσεύς: ἑκὼν ἑκοῦσι, κοὐδὲν ἦν τούτων βίᾳ.
(259)  Ὀδυσσεύς: ἀλλʼ οὗτος ὑγιὲς οὐδὲν ὧν φησιν λέγει,
(260)  Ὀδυσσεύς: ἐπεὶ κατελήφθη σοῦ λάθρᾳ πωλῶν τὰ σά.
(261)  Σιληνός: ἐγώ; κακῶς γὰρ ἐξόλοιʼ.
(261b)  Ὀδυσσεύς: εἰ ψεύδομαι.
(262)  Σιληνός: μὰ τὸν Ποσειδῶ τὸν τεκόντα σʼ, ὦ Κύκλωψ,
(263)  Σιληνός: μὰ τὸν μέγαν Τρίτωνα καὶ τὸν Νηρέα,
(264)  Σιληνός: μὰ τὴν Καλυψὼ τάς τε Νηρέως κόρας,
(265)  Σιληνός: τά θʼ ἱερὰ κύματʼ ἰχθύων τε πᾶν γένος,
(266)  Σιληνός: ἀπώμοσʼ, ὦ κάλλιστον ὦ Κυκλώπιον,
(267)  Σιληνός: ὦ δεσποτίσκε, μὴ τὰ σʼ ἐξοδᾶν ἐγὼ
(268)  Σιληνός: ξένοισι χρήματʼ. ἢ κακῶς οὗτοι κακοὶ
(269)  Σιληνός: οἱ παῖδες ἀπόλοινθʼ, οὓς μάλιστʼ ἐγὼ φιλῶ.
(270)  Χορός: αὐτὸς ἔχʼ. ἔγωγε τοῖς ξένοις τὰ χρήματα
(271)  Χορός: περνάντα σʼ εἶδον· εἰ δʼ ἐγὼ ψευδῆ λέγω,
(272)  Χορός: ἀπόλοιθʼ ὁ πατήρ μου· τοὺς ξένους δὲ μὴ ἀδίκει.
(273)  Κύκλωψ: ψεύδεσθʼ· ἔγωγε τῷδε τοῦ Ῥαδαμάνθυος
(274)  Κύκλωψ: μᾶλλον πέποιθα καὶ δικαιότερον λέγω.
(275)  Κύκλωψ: θέλω δʼ ἐρέσθαι· πόθεν ἐπλεύσατʼ, ὦ ξένοι;
(276)  Κύκλωψ: ποδαποί; τίς ὑμᾶς ἐξεπαίδευσεν πόλις;
(277)  Ὀδυσσεύς: Ἰθακήσιοι μὲν τὸ γένος, Ἰλίου δʼ ἄπο,
(278)  Ὀδυσσεύς: πέρσαντες ἄστυ, πνεύμασιν θαλασσίοις
(279)  Ὀδυσσεύς: σὴν γαῖαν ἐξωσθέντες ἥκομεν, Κύκλωψ.
(280)  Κύκλωψ: ἦ τῆς κακίστης οἳ μετήλθεθʼ ἁρπαγὰς
(281)  Κύκλωψ: Ἑλένης Σκαμάνδρου γείτονʼ Ἰλίου πόλιν;
(282)  Ὀδυσσεύς: οὗτοι, πόνον τὸν δεινὸν ἐξηντληκότες.
(283)  Κύκλωψ: αἰσχρὸν στράτευμά γʼ, οἵτινες μιᾶς χάριν
(284)  Κύκλωψ: γυναικὸς ἐξεπλεύσατʼ ἐς γαῖαν Φρυγῶν.
(285)  Ὀδυσσεύς: θεοῦ τὸ πρᾶγμα· μηδένʼ αἰτιῶ βροτῶν.
(286)  Ὀδυσσεύς: ἡμεῖς δέ σʼ, ὦ θεοῦ ποντίου γενναῖε παῖ,
(287)  Ὀδυσσεύς: ἱκετεύομέν τε καὶ λέγομεν ἐλευθέρως·
(288)  Ὀδυσσεύς: μὴ τλῇς πρὸς ἄντρα σοι ἐσαφιγμένους φίλους
(289)  Ὀδυσσεύς: κτανεῖν βοράν τε δυσσεβῆ θέσθαι γνάθοις·
(290)  Ὀδυσσεύς: οἳ τὸν σόν, ὦναξ, πατέρʼ ἔχειν νεῶν ἕδρας
(291)  Ὀδυσσεύς: ἐρρυσάμεσθα γῆς ἐν Ἑλλάδος μυχοῖς.
(292)  Ὀδυσσεύς: ἱερεύς τʼ ἄθραυστος Ταινάρου μένει λιμὴν
(293)  Ὀδυσσεύς: Μαλέας τʼ ἄκροι κευθμῶνες ἥ τε Σουνίου
(294)  Ὀδυσσεύς: δίας Ἀθάνας σῶς ὑπάργυρος πέτρα
(295)  Ὀδυσσεύς: Γεραίστιοί τε καταφυγαί· τὰ θʼ Ἑλλάδος
(296)  Ὀδυσσεύς: δύσφρονʼ ὀνείδη Φρυξὶν οὐκ ἐδώκαμεν·
(297)  Ὀδυσσεύς: ὧν καὶ σὺ κοινοῖ· γῆς γὰρ Ἑλλάδος μυχοὺς
(298)  Ὀδυσσεύς: οἰκεῖς ὑπʼ Αἴτνῃ, τῇ πυριστάκτῳ πέτρᾳ.
(299)  Ὀδυσσεύς: νόμος δὲ θνητοῖς, εἰ λόγους ἀποστρέφῃ,
(300)  Ὀδυσσεύς: ἱκέτας δέχεσθαι ποντίους ἐφθαρμένους
(301)  Ὀδυσσεύς: ξένιά τε δοῦναι καὶ πέπλοις ἐπαρκέσαι,
(302)  Ὀδυσσεύς: οὐκ ἀμφὶ βουπόροισι πηχθέντας μέλη
(303)  Ὀδυσσεύς: ὀβελοῖσι νηδὺν καὶ γνάθον πλῆσαι σέθεν.
(304)  Ὀδυσσεύς: ἅλις δὲ Πριάμου γαῖʼ ἐχήρωσʼ Ἑλλάδα,
(305)  Ὀδυσσεύς: πολλῶν νεκρῶν πιοῦσα δοριπετῆ φόνον,
(306)  Ὀδυσσεύς: ἀλόχους τʼ ἀνάνδρους γραῦς τʼ ἄπαιδας ὤλεσεν
(307)  Ὀδυσσεύς: πολιούς τε πατέρας. εἰ δὲ τοὺς λελειμμένους
(308)  Ὀδυσσεύς: σὺ συμπυρώσας δαῖτʼ ἀναλώσεις πικράν,
(309)  Ὀδυσσεύς: ποῖ τρέψεταί τις; ἀλλʼ ἐμοὶ πιθοῦ, Κύκλωψ·
(310)  Ὀδυσσεύς: πάρες τὸ μάργον σῆς γνάθου, τὸ δʼ εὐσεβὲς
(311)  Ὀδυσσεύς: τῆς δυσσεβείας ἀνθελοῦ· πολλοῖσι γὰρ
(312)  Ὀδυσσεύς: κέρδη πονηρὰ ζημίαν ἠμείψατο.
(313)  Σιληνός: παραινέσαι σοι βούλομαι· τῶν γὰρ κρεῶν
(314)  Σιληνός: μηδὲν λίπῃς τοῦδʼ, ἤν τε τὴν γλῶσσαν δάκῃς,
(315)  Σιληνός: κομψὸς γενήσῃ καὶ λαλίστατος, Κύκλωψ.
(316)  Κύκλωψ: ὁ πλοῦτος, ἀνθρωπίσκε, τοῖς σοφοῖς θεός,
(317)  Κύκλωψ: τὰ δʼ ἄλλα κόμποι καὶ λόγων εὐμορφίαι.
(318)  Κύκλωψ: ἄκρας δʼ ἐναλίας ἃς καθίδρυται πατὴρ
(319)  Κύκλωψ: χαίρειν κελεύω· τί τάδε προυστήσω λόγῳ;
(320)  Κύκλωψ: Ζηνὸς δʼ ἐγὼ κεραυνὸν οὐ φρίσσω, ξένε,
(321)  Κύκλωψ: οὐδʼ οἶδʼ ὅ τι Ζεύς ἐστʼ ἐμοῦ κρείσσων θεός.
(322)  Κύκλωψ: οὔ μοι μέλει τὸ λοιπόν· ὡς δʼ οὔ μοι μέλει,
(323)  Κύκλωψ: ἄκουσον. ὅταν ἄνωθεν ὄμβρον ἐκχέῃ,
(324)  Κύκλωψ: ἐν τῇδε πέτρᾳ στέγνʼ ἔχων σκηνώματα,
(325)  Κύκλωψ: ἢ μόσχον ὀπτὸν ἤ τι θήρειον δάκος
(326)  Κύκλωψ: δαινύμενος, εὖ τέγγων τε γαστέρʼ ὑπτίαν,
(327)  Κύκλωψ: ἐπεκπιὼν γάλακτος ἀμφορέα, πέπλον
(328)  Κύκλωψ: κρούω, Διὸς βρονταῖσιν εἰς ἔριν κτυπῶν.
(329)  Κύκλωψ: ὅταν δὲ βορέας χιόνα Θρῄκιος χέῃ,
(330)  Κύκλωψ: δοραῖσι θηρῶν σῶμα περιβαλὼν ἐμὸν
(331)  Κύκλωψ: καὶ πῦρ ἀναίθων—χιόνος οὐδέν μοι μέλει.
(332)  Κύκλωψ: ἡ γῆ δʼ ἀνάγκῃ, κἂν θέλῃ κἂν μὴ θέλῃ,
(333)  Κύκλωψ: τίκτουσα ποίαν τἀμὰ πιαίνει βοτά.
(334)  Κύκλωψ: ἁγὼ οὔτινι θύω πλὴν ἐμοί, θεοῖσι δʼ οὔ,
(335)  Κύκλωψ: καὶ τῇ μεγίστῃ, γαστρὶ τῇδε, δαιμόνων.
(336)  Κύκλωψ: ὡς τοὐμπιεῖν γε κὰμφαγεῖν τοὐφʼ ἡμέραν
(337)  Κύκλωψ: Ζεὺς οὗτος ἀνθρώποισι τοῖσι σώφροσιν,
(338)  Κύκλωψ: λυπεῖν δὲ μηδὲν αὑτόν. οἳ δὲ τοὺς νόμους
(339)  Κύκλωψ: ἔθεντο ποικίλλοντες ἀνθρώπων βίον,
(340)  Κύκλωψ: κλαίειν ἄνωγα· τὴν δʼ ἐμὴν ψυχὴν ἐγὼ
(341)  Κύκλωψ: οὐ παύσομαι δρῶν εὖ—κατεσθίων τε σέ.
(342)  Κύκλωψ: ξένιά τε λήψῃ τοιάδʼ, ὡς ἄμεμπτος ὦ,
(343)  Κύκλωψ: πῦρ καὶ πατρῷον τόνδε λέβητά γʼ, ὃς ζέσας
(344)  Κύκλωψ: σὴν σάρκα διαφόρητον ἀμφέξει καλῶς.
(345)  Κύκλωψ: ἀλλʼ ἕρπετʼ εἴσω, τῷ κατʼ αὔλιον θεῷ
(346)  Κύκλωψ: ἵνʼ ἀμφὶ βωμὸν στάντες εὐωχῆτέ με.
(347)  Ὀδυσσεύς: αἰαῖ, πόνους μὲν Τρωικοὺς ὑπεξέδυν
(348)  Ὀδυσσεύς: θαλασσίους τε, νῦν δʼ ἐς ἀνδρὸς ἀνοσίου
(349)  Ὀδυσσεύς: γνώμην κατέσχον ἀλίμενόν τε καρδίαν.
(350)  Ὀδυσσεύς: ὦ Παλλάς, ὦ δέσποινα Διογενὲς θεά,
(351)  Ὀδυσσεύς: νῦν νῦν ἄρηξον· κρείσσονας γὰρ Ἰλίου
(352)  Ὀδυσσεύς: πόνους ἀφῖγμαι κἀπὶ κινδύνου βάθρα.
(353)  Ὀδυσσεύς: σύ τʼ, ὦ φαεννῶν ἀστέρων οἰκῶν ἕδρας
(354)  Ὀδυσσεύς: Ζεῦ ξένιʼ, ὅρα τάδʼ· εἰ γὰρ αὐτὰ μὴ βλέπεις,
(355)  Ὀδυσσεύς: ἄλλως νομίζῃ Ζεὺς τὸ μηδὲν ὢν θεός.
(356y) === Chor ===
(356x) == Strophe ==
(356)  Χορός: Εὐρείας φάρυγγος, ὦ Κύκλωψ,
(357)  Χορός: ἀναστόμου τὸ χεῖλος· ὡς ἕτοιμά σοι
(358)  Χορός: ἑφθὰ καὶ ὀπτὰ καὶ ἀνθρακιᾶς ἄπο
(359)  Χορός: χναύειν, βρύκειν,
(359a)  Χορός: κρεοκοπεῖν μέλη ξένων,
(360)  Χορός: δασυμάλλῳ ἐν αἰγίδι κλινομένῳ.
(361x) === Mesode ===
(361)  Χορός: Μή μοι μὴ προσδίδου·
(362)  Χορός: μόνος μόνῳ γέμιζε πορθμίδος σκάφος.
(363)  Χορός: χαιρέτω μὲν αὖλις ἅδε,
(364)  Χορός: χαιρέτω δὲ θυμάτων
(365)  Χορός: ἀποβώμιος ἃν ἔχει θυσίαν
(366)  Χορός: Κύκλωψ Αἰτναῖος ξενικῶν
(367)  Χορός: κρεῶν κεχαρμένος βορᾷ.
(369x) == Antistrophe ==
(369)  Χορός: Νηλής, ὦ τλᾶμον, ὅστις δωμάτων
(370)  Χορός: ἐφεστίους ξενικοὺς ἱκτῆρας ἐκθύει δόμων,
(373)  Χορός: ἑφθά τε δαινύμενος, μυσαροῖσί τʼ ὀδοῦσιν
(372)  Χορός: κόπτων βρύκων
(374)  Χορός: ἀνθρώπων θέρμʼ ἀπʼ ἀνθράκων κρέα,
(374a)  Χορός: [[Zeile Lost]]
(374bx) === Mesode ===
(374b)  Χορός: Μή μοι μὴ προσδίδου·
(374c)  Χορός: μόνος μόνῳ γέμιζε πορθμίδος σκάφος.
(374d)  Χορός: χαιρέτω μὲν αὖλις ἅδε,
(374e)  Χορός: χαιρέτω δὲ θυμάτων
(374f)  Χορός: ἀποβώμιος ἃν ἔχει θυσίαν
(374g)  Χορός: Κύκλωψ Αἰτναῖος ξενικῶν
(374h)  Χορός: κρεῶν κεχαρμένος βορᾷ.
(375x) === Episode ===
(375)  Ὀδυσσεύς: ὦ Ζεῦ, τί λέξω, δείνʼ ἰδὼν ἄντρων ἔσω
(376)  Ὀδυσσεύς: κοὐ πιστά, μύθοις εἰκότʼ, οὐδʼ ἔργοις βροτῶν;
(377)  Χορός: τί δʼ ἔστʼ, Ὀδυσσεῦ; μῶν τεθοίναται σέθεν
(378)  Χορός: φίλους ἑταίρους ἀνοσιώτατος Κύκλωψ;
(379)  Ὀδυσσεύς: δισσούς γʼ ἀθρήσας κἀπιβαστάσας χεροῖν,
(380)  Ὀδυσσεύς: οἳ σαρκὸς εἶχον εὐτραφέστατον πάχος.
(381)  Χορός: πῶς, ὦ ταλαίπωρʼ, ἦτε πάσχοντες τάδε;
(382)  Ὀδυσσεύς: ἐπεὶ πετραίαν τήνδʼ ἐσήλθομεν χθόνα,
(383)  Ὀδυσσεύς: ἀνέκαυσε μὲν πῦρ πρῶτον, ὑψηλῆς δρυὸς
(384)  Ὀδυσσεύς: κορμοὺς πλατείας ἐσχάρας βαλὼν ἔπι,
(385)  Ὀδυσσεύς: τρισσῶν ἁμαξῶν ὡς ἀγώγιμον βάρος.
(386)  Ὀδυσσεύς: ἔπειτα φύλλων ἐλατίνων χαμαιπετῆ
(387)  Ὀδυσσεύς: ἔστρωσεν εὐνὴν πλησίον πυρὸς φλογί.
(388)  Ὀδυσσεύς: κρατῆρα δʼ ἐξέπλησεν ὡς δεκάμφορον,
(389)  Ὀδυσσεύς: μόσχους ἀμέλξας, λευκὸν ἐσχέας γάλα.
(390)  Ὀδυσσεύς: σκύφος τε κισσοῦ παρέθετʼ εἰς εὖρος τριῶν
(391)  Ὀδυσσεύς: πήχεων, βάθος δὲ τεσσάρων ἐφαίνετο.
(392)  Ὀδυσσεύς: καὶ χάλκεον λέβητʼ ἐπέζεσεν πυρί,
(393)  Ὀδυσσεύς: ὀβελούς τʼ, ἄκρους μὲν ἐγκεκαυμένους πυρί,
(394)  Ὀδυσσεύς: ξεστοὺς δὲ δρεπάνῳ τἄλλα, παλιούρου κλάδων,
(395)  Ὀδυσσεύς: Αἰτναῖά τε σφαγεῖα πελέκεων γνάθοις.
(396)  Ὀδυσσεύς: ὡς δʼ ἦν ἕτοιμα πάντα τῷ θεοστυγεῖ
(397)  Ὀδυσσεύς: Ἅιδου μαγείρῳ, φῶτε συμμάρψας δύο
(398)  Ὀδυσσεύς: ἔσφαζʼ ἑταίρων τῶν ἐμῶν, ῥυθμῷ θʼ ἐνὶ
(399)  Ὀδυσσεύς: τὸν μὲν λέβητος ἐς κύτος χαλκήλατον,
(400)  Ὀδυσσεύς: τὸν δʼ αὖ, τένοντος ἁρπάσας ἄκρου ποδός,
(401)  Ὀδυσσεύς: παίων πρὸς ὀξὺν στόνυχα πετραίου λίθου,
(402)  Ὀδυσσεύς: ἐγκέφαλον ἐξέρρανε, καὶ καθαρπάσας
(403)  Ὀδυσσεύς: λάβρῳ μαχαίρᾳ σάρκας ἐξώπτα πυρί
(404)  Ὀδυσσεύς: τὰ δʼ ἐς λέβητʼ ἐφῆκεν ἕψεσθαι μέλη
(405)  Ὀδυσσεύς: ἐγὼ δʼ ὁ τλήμων δάκρυʼ ἀπʼ ὀφθαλμῶν χέων
(406)  Ὀδυσσεύς: ἐχριμπτόμην Κύκλωπι κἀδιακόνουν·
(407)  Ὀδυσσεύς: ἅλλοι δʼ ὅπως ὄρνιθες ἐν μυχοῖς πέτρας
(408)  Ὀδυσσεύς: πτήξαντες εἶχον, αἷμα δʼ οὐκ ἐνῆν χροΐ.
(409)  Ὀδυσσεύς: ἐπεὶ δʼ ἑταίρων τῶν ἐμῶν πλησθεὶς βορᾶς
(410)  Ὀδυσσεύς: ἀνέπεσε, φάρυγος αἰθέρʼ ἐξιεὶς βαρύν,
(411)  Ὀδυσσεύς: ἐσῆλθέ μοί τι θεῖον· ἐμπλήσας σκύφος
(412)  Ὀδυσσεύς: Μάρωνος αὐτῷ τοῦδε προσφέρω πιεῖν,
(413)  Ὀδυσσεύς: λέγων τάδʼ· Ὦ τοῦ ποντίου θεοῦ Κύκλωψ,
(414)  Ὀδυσσεύς: σκέψαι τόδʼ οἷον Ἑλλὰς ἀμπέλων ἄπο
(415)  Ὀδυσσεύς: θεῖον κομίζει πῶμα, Διονύσου γάνος.
(416)  Ὀδυσσεύς: ὃ δʼ ἔκπλεως ὢν τῆς ἀναισχύντου βορᾶς
(417)  Ὀδυσσεύς: ἐδέξατʼ ἔσπασέν τʼ ἄμυστιν ἑλκύσας
(418)  Ὀδυσσεύς: κἀπῄνεσʼ ἄρας χεῖρα· Φίλτατε ξένων,
(419)  Ὀδυσσεύς: καλὸν τὸ πῶμα δαιτὶ πρὸς καλῇ δίδως.
(420)  Ὀδυσσεύς: ἡσθέντα δʼ αὐτὸν ὡς ἐπῃσθόμην ἐγώ,
(421)  Ὀδυσσεύς: ἄλλην ἔδωκα κύλικα, γιγνώσκων ὅτι
(422)  Ὀδυσσεύς: τρώσει νιν οἷνος καὶ δίκην δώσει τάχα.
(423)  Ὀδυσσεύς: καὶ δὴ πρὸς ᾠδὰς εἷρπʼ. ἐγὼ δʼ ἐπεγχέων
(424)  Ὀδυσσεύς: ἄλλην ἐπʼ ἄλλῃ σπλάγχνʼ ἐθέρμαινον ποτῷ.
(425)  Ὀδυσσεύς: ᾄδεῖ δὲ παρὰ κλαίουσι συνναύταις ἐμοῖς
(426)  Ὀδυσσεύς: ἄμουσʼ, ἐπηχεῖ δʼ ἄντρον. ἐξελθὼν δʼ ἐγὼ
(427)  Ὀδυσσεύς: σιγῇ. σὲ σῶσαι κἄμʼ, ἐὰν βούλῃ, θέλω.
(428)  Ὀδυσσεύς: ἀλλʼ εἴπατʼ εἴτε χρῄζετʼ εἴτʼ οὐ χρῄζετε
(429)  Ὀδυσσεύς: φεύγειν ἄμεικτον ἄνδρα καὶ τὰ Βακχίου
(430)  Ὀδυσσεύς: ναίειν μέλαθρα Δαναΐδων νυμφῶν μέτα.
(431)  Ὀδυσσεύς: ὁ μὲν γὰρ ἔνδον σὸς πατὴρ τάδʼ ᾔνεσεν.
(432)  Ὀδυσσεύς: ἀλλʼ ἀσθενὴς γὰρ κἀποκερδαίνων ποτοῦ,
(433)  Ὀδυσσεύς: ὥσπερ πρὸς ἰξῷ τῇ κύλικι λελημμένος
(434)  Ὀδυσσεύς: πτέρυγας ἀλύει· σὺ δέ—νεανίας γὰρ εἶ—
(435)  Ὀδυσσεύς: σώθητι μετʼ ἐμοῦ καὶ τὸν ἀρχαῖον φίλον
(436)  Ὀδυσσεύς: Διόνυσον ἀνάλαβʼ, οὐ Κύκλωπι προσφερῆ.
(437)  Χορός: ὦ φίλτατʼ, εἰ γὰρ τήνδʼ ἴδοιμεν ἡμέραν,
(438)  Χορός: Κύκλωπος ἐκφυγόντες ἀνόσιον κάρα.
(439)  Χορός: ὡς διὰ μακροῦ γε τὸν σίφωνα τὸν φίλον
(440)  Χορός: χηρεύομεν. —τὸν δʼ οὐκ ἔχομεν κατʼ αὗ φαγεῖν.
(441)  Ὀδυσσεύς: ἄκουε δή νυν ἣν ἔχω τιμωρίαν
(442)  Ὀδυσσεύς: θηρὸς πανούργου σῆς τε δουλείας φυγήν.
(443)  Χορός: λέγʼ, ὡς Ἀσιάδος οὐκ ἂν ἥδιον ψόφον
(444)  Χορός: κιθάρας κλύοιμεν ἢ Κύκλωπʼ ὀλωλότα.
(445)  Ὀδυσσεύς: ἐπὶ κῶμον ἕρπειν πρὸς κασιγνήτους θέλει
(446)  Ὀδυσσεύς: Κύκλωπας ἡσθεὶς τῷδε Βακχίου ποτῷ.
(447)  Χορός: ξυνῆκʼ· ἔρημον ξυλλαβὼν δρυμοῖσί νιν
(448)  Χορός: σφάξαι μενοινᾷς, ἢ πετρῶν ὦσαι κάτω.
(449)  Ὀδυσσεύς: οὐδὲν τοιοῦτον· δόλιος ἡ ʼπιθυμία.
(450)  Χορός: πῶς δαί; σοφόν τοί σʼ ὄντʼ ἀκούομεν πάλαι.
(451)  Ὀδυσσεύς: κώμου μὲν αὐτὸν τοῦδʼ ἀπαλλάξαι, λέγων
(452)  Ὀδυσσεύς: ὡς οὐ Κύκλωψι πῶμα χρὴ δοῦναι τόδε,
(453)  Ὀδυσσεύς: μόνον δʼ ἔχοντα βίοτον ἡδέως ἄγειν.
(454)  Ὀδυσσεύς: ὅταν δʼ ὑπνώσσῃ Βακχίου νικώμενος
(455)  Ὀδυσσεύς: ἀκρεμὼν ἐλαίας ἔστιν ἐν δόμοισί τις,
(456)  Ὀδυσσεύς: ὃν φασγάνῳ ʼγὼ τῷδʼ ἀποξύνας ἄκρον,
(457)  Ὀδυσσεύς: ἐς πῦρ καθήσω· κᾆθʼ, ὅταν κεκαυμένον
(458)  Ὀδυσσεύς: ἴδω νιν, ἄρας θερμὸν ἐς μέσην βαλῶ
(459)  Ὀδυσσεύς: Κύκλωπος ὄψιν, ὄμμα τʼ ἐκτήξω πυρί.
(460)  Ὀδυσσεύς: ναυπηγίαν δʼ ὡσεί τις ἁρμόζων ἀνὴρ
(461)  Ὀδυσσεύς: διπλοῖν χαλινοῖν τρύπανον κωπηλατεῖ,
(462)  Ὀδυσσεύς: οὕτω κυκλώσω δαλὸν ἐν φαεσφόρῳ
(463)  Ὀδυσσεύς: Κύκλωπος ὄψει καὶ συναυανῶ κόρας.
(464)  Χορός: ἰοὺ ἰού,
(465)  Χορός: γέγηθα, μαινόμεσθα τοῖς εὑρήμασιν.
(466)  Ὀδυσσεύς: κἄπειτα καὶ σὲ καὶ φίλους γέροντά τε
(467)  Ὀδυσσεύς: νεὼς μελαίνης κοῖλον ἐμβήσας σκάφος
(468)  Ὀδυσσεύς: διπλαῖσι κώπαις τῆσδʼ ἀποστελῶ χθονός.
(469)  Χορός: ἔστʼ οὖν ὅπως ἂν ὡσπερεὶ σπονδῆς θεοῦ
(470)  Χορός: κἀγὼ λαβοίμην τοῦ τυφλοῦντος ὄμματα
(471)  Χορός: δαλοῦ; φόνου γὰρ τοῦδε κοινωνεῖν θέλω.
(472)  Ὀδυσσεύς: δεῖ γοῦν· μέγας γὰρ δαλός· οὗ ξυλληπτέον.
(473)  Χορός: ὡς κἂν ἁμαξῶν ἑκατὸν ἀραίμην βάρος,
(474)  Χορός: εἰ τοῦ Κύκλωπος τοῦ κακῶς ὀλουμένου
(475)  Χορός: ὀφθαλμὸν ὥσπερ σφηκιὰν ἐκθύψομεν.
(476)  Ὀδυσσεύς: σιγᾶτε νῦν· δόλον γὰρ ἐξεπίστασαι·
(477)  Ὀδυσσεύς: χὥταν κελεύω, τοῖσιν ἀρχιτέκτοσι
(478)  Ὀδυσσεύς: πείθεσθʼ. ἐγὼ γὰρ ἄνδρας ἀπολιπὼν φίλους
(479)  Ὀδυσσεύς: τοὺς ἔνδον ὄντας οὐ μόνος σωθήσομαι.
(480)  Ὀδυσσεύς: καίτοι φύγοιμʼ ἄν, κἀκβέβηκʼ ἄντρου μυχῶν·
(481)  Ὀδυσσεύς: ἀλλʼ οὐ δίκαιον ἀπολιπόντʼ ἐμοὺς φίλους,
(482)  Ὀδυσσεύς: ξὺν οἷσπερ ἦλθον δεῦρο, σωθῆναι μόνον.
(483y) === Chor ===
(483x) == Anapäste ==
(483)  Χορός: ἄγε, τίς πρῶτος, τίς δʼ ἐπὶ πρώτῳ
(484)  Χορός: ταχθεὶς δαλοῦ κώπην ὀχμάσας
(485)  Χορός: Κύκλωπος ἔσω βλεφάρων ὤσας
(486)  Χορός: λαμπρὰν ὄψιν διακναίσει;
(487)  Χορός: σίγα σίγα. καὶ δὴ μεθύων
(488)  Χορός: ἄχαριν κέλαδον μουσιζόμενος
(490)  Χορός: σκαιὸς ἀπῳδὸς καὶ κλαυσόμενος
(491)  Χορός: χωρεῖ πετρίνων ἔξω μελάθρων
(492)  Χορός: φέρε νιν κώμοις παιδεύσωμεν
(493)  Χορός: τὸν ἀπαίδευτον·
(494)  Χορός: πάντως μέλλει τυφλὸς εἶναι.
(495x) == Strophe 1 ==
(495)  Ημιχ. Χορός: μάκαρ ὅστις εὐιάζει
(496)  Ημιχ. Χορός: βοτρύων φίλαισι πηγαῖς
(497)  Ημιχ. Χορός: ἐπὶ κῶμον ἐκπετασθείς,
(498)  Ημιχ. Χορός: φίλον ἄνδρʼ ὑπαγκαλίζων
(499)  Ημιχ. Χορός: ἐπὶ δεμνίοις τε ξανθὸν
(500)  Ημιχ. Χορός: χλιδανῆς ἔχων ἑταίρας
(501)  Ημιχ. Χορός: μυρόχριστος λιπαρὸν βό-
(502)  Ημιχ. Χορός: στρυχον, αὐδᾷ δέ· Θύραν τίς οἴξει μοι;
(503x) == Strophe 2 ==
(503)  Κύκλωψ: παπαπᾶ· πλέως μὲν οἴνου,
(504)  Κύκλωψ: γάνυμαι δὲ δαιτὸς ἥβῃ,
(505)  Κύκλωψ: σκάφος ὁλκὰς ὣς γεμισθεὶς
(506)  Κύκλωψ: ποτὶ σέλμα γαστρὸς ἄκρας.
(507)  Κύκλωψ: ὑπάγει μʼ ὁ χόρτος εὔφρων
(508)  Κύκλωψ: ἐπὶ κῶμον ἦρος ὥραις
(509)  Κύκλωψ: ἐπὶ Κύκλωπας ἀδελφούς.
(510)  Κύκλωψ: φέρε μοι, ξεῖνε, φέρʼ, ἀσκὸν ἔνδος μοι.
(511x) == Strophe 3 ==
(511)  Χορός: καλὸν ὄμμασιν δεδορκὼς
(512)  Χορός: Καλὸς ἐκπερᾷ μελάθρων.
(513)  Χορός: —παπαπᾶ· φιλεῖ τις ἡμᾶς.–-
(514)  Χορός: λύχνα δʼ ἀμμένον δαΐα σὸν
(515)  Χορός: χρόα χὡς τέρεινα νύμφα
(516)  Χορός: δροσερῶν ἔσωθεν ἄντρων.
(517)  Χορός: στεφάνων δʼ οὐ μία χροιὰ
(518)  Χορός: περὶ σὸν κρᾶτα τάχʼ ἐξομιλήσει.
(519x) === Episode ===
(519)  Ὀδυσσεύς: Κύκλωψ, ἄκουσον· ὡς ἐγὼ τοῦ Βακχίου
(520)  Ὀδυσσεύς: τούτου τρίβων εἴμʼ, ὃν πιεῖν ἔδωκά σοι.
(521)  Κύκλωψ: ὁ Βάκχιος δὲ τίς θεὸς νομίζεται;
(522)  Ὀδυσσεύς: μέγιστος ἀνθρώποισιν ἐς τέρψιν βίου.
(523)  Κύκλωψ: ἐρυγγάνω γοῦν αὐτὸν ἡδέως ἐγώ.
(524)  Ὀδυσσεύς: τοιόσδʼ ὁ δαίμων· οὐδένα βλάπτει βροτῶν.
(525)  Κύκλωψ: θεὸς δʼ ἐν ἀσκῷ πῶς γέγηθʼ οἴκους ἔχων;
(526)  Ὀδυσσεύς: ὅπου τιθῇ τις, ἐνθάδʼ ἐστὶν εὐπετής.
(527)  Κύκλωψ: οὐ τοὺς θεοὺς χρὴ σῶμʼ ἔχειν ἐν δέρμασιν.
(528)  Ὀδυσσεύς: τί δʼ, εἴ σε τέρπει γʼ; ἢ τὸ δέρμα σοι πικρόν;
(529)  Κύκλωψ: μισῶ τὸν ἀσκόν· τὸ δὲ ποτὸν φιλῶ τόδε.
(530)  Ὀδυσσεύς: μένων νυν αὐτοῦ πῖνε κεὐθύμει, Κύκλωψ.
(531)  Κύκλωψ: οὐ χρή μʼ ἀδελφοῖς τοῦδε προσδοῦναι ποτοῦ;
(532)  Ὀδυσσεύς: ἔχων γὰρ αὐτὸς τιμιώτερος φανῇ.
(533)  Κύκλωψ: διδοὺς δὲ τοῖς φίλοισι χρησιμώτερος.
(534)  Ὀδυσσεύς: πυγμὰς ὁ κῶμος λοίδορόν τʼ ἔριν φιλεῖ.
(535)  Κύκλωψ: μεθύω μέν, ἔμπας δʼ οὔτις ἂν ψαύσειέ μου.
(536)  Ὀδυσσεύς: ὦ τᾶν, πεπωκότʼ ἐν δόμοισι χρὴ μένειν.
(537)  Κύκλωψ: ἠλίθιος ὅστις μὴ πιὼν κῶμον φιλεῖ.
(538)  Ὀδυσσεύς: ὃς δʼ ἂν μεθυσθείς γʼ ἐν δόμοις μείνῃ, σοφός.
(539)  Κύκλωψ: τί δρῶμεν, ὦ Σιληνέ; σοὶ μένειν δοκεῖ;
(540)  Σιληνός: δοκεῖ. τί γὰρ δεῖ συμποτῶν ἄλλων, Κύκλωψ;
(541)  Κύκλωψ: καὶ μὴν λαχνῶδές τʼ οὖδας ἀνθηρᾶς χλόης . . . .
(542)  Σιληνός: καὶ πρός γε θάλπος ἡλίου πίνειν καλόν.
(543)  Σιληνός: κλίθητί νύν μοι πλευρὰ θεὶς ἐπὶ χθονός.
(544)  Κύκλωψ: ἰδού.
(545)  Κύκλωψ: τί δῆτα τὸν κρατῆρʼ ὄπισθέ μου τίθης;
(546)  Σιληνός: ὡς μὴ παριών τις καταβάλῃ.
(546b)  Κύκλωψ: πίνειν μὲν οὖν
(547)  Κύκλωψ: κλέπτων σὺ βούλῃ· κάτθες αὐτὸν ἐς μέσον.
(548)  Κύκλωψ: σὺ δʼ, ὦ ξένʼ, εἰπὲ τοὔνομʼ ὅ τι σε χρὴ καλεῖν.
(549)  Ὀδυσσεύς: Οὖτιν· χάριν δὲ τίνα λαβών σʼ ἐπαινέσω;
(550)  Κύκλωψ: πάντων σʼ ἑταίρων ὕστερον θοινάσομαι.
(551)  Σιληνός: καλόν γε τὸ γέρας τῷ ξένῳ δίδως, Κύκλωψ.
(552)  Κύκλωψ: οὗτος, τί δρᾷς; τὸν οἶνον ἐκπίνεις λάθρᾳ;
(553)  Σιληνός: οὔκ, ἀλλʼ ἔμʼ οὗτος ἔκυσεν, ὅτι καλὸν βλέπω.
(554)  Κύκλωψ: κλαύσῃ, φιλῶν τὸν οἶνον οὐ φιλοῦντά σε.
(555)  Σιληνός: ναὶ μὰ Δίʼ, ἐπεί μού φησʼ ἐρᾶν ὄντος καλοῦ.
(556)  Κύκλωψ: ἔγχει, πλέων δὲ τὸν σκύφον. δίδου μόνον.
(557)  Σιληνός: πῶς οὖν κέκραται; φέρε διασκεψώμεθα.
(558)  Κύκλωψ: ἀπολεῖς· δὸς οὕτως.
(558b)  Σιληνός: ναὶ μὰ Δίʼ οὐ πρὶν ἄν γέ σε
(559)  Σιληνός: στέφανον ἴδω λαβόντα γεύσωμαί τʼ ἔτι . . .
(560)  Κύκλωψ: ὦ οἰνοχόος ἄδικος.
(560b)  Σιληνός: οὐ μὰ Δίʼ, ἀλλʼ ὦ οἶνος γλυκύς.
(561)  Σιληνός: ἀπομυκτέον δέ σοί ἐστιν ὡς λήψῃ πιεῖν.
(562)  Κύκλωψ: ἰδού, καθαρὸν τὸ χεῖλος αἱ τρίχες τέ μου.
(563)  Σιληνός: θές νυν τὸν ἀγκῶνʼ εὐρύθμως, κᾆτʼ ἔκπιε,
(564)  Σιληνός: ὥσπερ μʼ ὁρᾷς πίνοντα—χὥσπερ οὐκ ἐμέ.
(565)  Κύκλωψ: ἆ ἆ, τί δράσεις;
(565b)  Σιληνός: ἡδέως ἠμύστισα.
(566)  Κύκλωψ: λάβʼ, ὦ ξένʼ, αὐτὸς οἰνοχόος τέ μοι γενοῦ.
(567)  Ὀδυσσεύς: γιγνώσκεται γοῦν ἡ ἄμπελος τἠμῇ χερί.
(568)  Κύκλωψ: φέρʼ ἔγχεόν νυν.
(568b)  Ὀδυσσεύς: ἐγχέω, σίγα μόνον.
(569)  Κύκλωψ: χαλεπὸν τόδʼ εἶπας, ὅστις ἂν πίνῃ πολύν.
(570)  Ὀδυσσεύς: ἰδοὺ λαβὼν ἔκπιθι καὶ μηδὲν λίπῃς.
(571)  Ὀδυσσεύς: συνεκθανεῖν δὲ σπῶντα χρὴ τῷ πώματι.
(572)  Κύκλωψ: παπαῖ, σοφόν γε τὸ ξύλον τῆς ἀμπέλου.
(573)  Ὀδυσσεύς: κἂν μὲν σπάσῃς γε δαιτὶ πρὸς πολλῇ πολύν,
(574)  Ὀδυσσεύς: τέγξας ἄδιψον νηδύν, εἰς ὕπνον βαλεῖ,
(575)  Ὀδυσσεύς: ἢν δʼ ἐλλίπῃς τι, ξηρανεῖ σʼ ὁ Βάκχιος.
(576)  Κύκλωψ: ἰοὺ ἰού,
(577)  Κύκλωψ: ὡς ἐξένευσα μόγις· ἄκρατος ἡ χάρις.
(578)  Κύκλωψ: ὁ δʼ οὐρανός μοι συμμεμιγμένος δοκεῖ
(579)  Κύκλωψ: τῇ γῇ φέρεσθαι, τοῦ Διός τε τὸν θρόνον
(580)  Κύκλωψ: λεύσσω, τὸ πᾶν τε δαιμόνων ἁγνὸν σέβας.
(581)  Κύκλωψ: —οὐκ ἂν φιλήσαιμʼ·—αἱ Χάριτες πειρῶσί με.—
(582)  Κύκλωψ: ἅλις Γανυμήδην τόνδʼ ἔχων ἀναπαύσομαι.
(583)  Κύκλωψ: κάλλιστα, νὴ τὰς Χάριτας. —ἥδομαι δέ πως
(584)  Κύκλωψ: τοῖς παιδικοῖσι μᾶλλον ἢ τοῖς θήλεσιν.
(585)  Σιληνός: ἐγὼ γὰρ ὁ Διός εἰμι Γανυμήδης, Κύκλωψ;
(586)  Κύκλωψ: ναὶ μὰ Δίʼ, ὃν ἁρπάζω γʼ ἐγὼ ʼκ τοῦ Δαρδάνου.
(587)  Σιληνός: ἀπόλωλα, παῖδες· σχέτλια πείσομαι κακά.
(588)  Κύκλωψ: μέμφῃ τὸν ἐραστὴν κἀντρυφᾷς πεπωκότι;
(589)  Σιληνός: οἴμοι· πικρότατον οἶνον ὄψομαι τάχα.
(590)  Ὀδυσσεύς: ἄγε δή, Διονύσου παῖδες, εὐγενῆ τέκνα,
(591)  Ὀδυσσεύς: ἔνδον μὲν ἁνήρ· τῷ δʼ ὕπνῳ παρειμένος
(592)  Ὀδυσσεύς: τάχʼ ἐξ ἀναιδοῦς φάρυγος ὠθήσει κρέα.
(593)  Ὀδυσσεύς: δαλὸς δʼ ἔσωθεν αὐλίων ὠθεῖ καπνὸν
(594)  Ὀδυσσεύς: παρευτρέπισται· κοὐδὲν ἄλλο πλὴν πυροῦν
(595)  Ὀδυσσεύς: Κύκλωπος ὄψιν· ἀλλʼ ὅπως ἀνὴρ ἔσῃ.
(596)  Χορός: πέτρας τὸ λῆμα κἀδάμαντος ἕξομεν.
(597)  Χορός: χώρει δʼ ἐς οἴκους, πρίν τι τὸν πατέρα παθεῖν
(598)  Χορός: ἀπάλαμνον· ὥς σοι τἀνθάδʼ ἐστὶν εὐτρεπῆ.
(599)  Ὀδυσσεύς: Ἥφαιστʼ, ἄναξ Αἰτναῖε, γείτονος κακοῦ
(600)  Ὀδυσσεύς: λαμπρὸν πυρώσας ὄμμʼ ἀπαλλάχθηθʼ ἅπαξ,
(601)  Ὀδυσσεύς: σύ τʼ, ὦ μελαίνης Νυκτὸς ἐκπαίδευμʼ, Ὕπνε,
(602)  Ὀδυσσεύς: ἄκρατος ἐλθὲ θηρὶ τῷ θεοστυγεῖ,
(603)  Ὀδυσσεύς: καὶ μὴ ʼπὶ καλλίστοισι Τρωικοῖς πόνοις
(604)  Ὀδυσσεύς: αὐτόν τε ναύτας τʼ ἀπολέσητʼ Ὀδυσσέα
(605)  Ὀδυσσεύς: ὑπʼ ἀνδρός, ᾧ θεῶν οὐδὲν ἢ βροτῶν μέλει.
(606)  Ὀδυσσεύς: ἢ τὴν τύχην μὲν δαίμονʼ ἡγεῖσθαι χρεών,
(607)  Ὀδυσσεύς: τὰ δαιμόνων δὲ τῆς τύχης ἐλάσσονα.
(608x) == Lyrik ==
(608)  Χορός: λήψεται τὸν τράχηλον
(609)  Χορός: ἐντόνως ὁ καρκίνος
(610)  Χορός: τοῦ ξενοδαιτυμόνος· πυρὶ γὰρ τάχα
(611)  Χορός: φωσφόρους ὀλεῖ κόρας.
(612)  Χορός: ἤδη
(613)  Χορός: δαλὸς ἠνθρακωμένος
(615)  Χορός: κρύπτεται ἐς σποδιάν, δρυὸς ἄσπετον
(616)  Χορός: ἔρνος· ἀλλʼ ἴτω Μάρων·
(616a)  Χορός: πρασσέτω·
(617)  Χορός: μαινομένου ʼξελέτω βλέφαρον Κύ-
(618)  Χορός: κλωπος, ὡς πίῃ κακῶς.
(619)  Χορός: κἀγὼ
(620)  Χορός: τὸν φιλοκισσοφόρον Βρόμιον πο-
(621)  Χορός: θεινὸν εἰσιδεῖν θέλω,
(622)  Χορός: Κύκλω-
(622a)  Χορός: πος λιπὼν ἐρημίαν·
(623)  Χορός: ἆρʼ ἐς τοσόνδʼ ἀφίξομαι;
(624)  Ὀδυσσεύς: σιγᾶτε πρὸς θεῶν, θῆρες, ἡσυχάζετε,
(625)  Ὀδυσσεύς: συνθέντες ἄρθρα στόματος· οὐδὲ πνεῖν ἐῶ,
(626)  Ὀδυσσεύς: οὐ σκαρδαμύσσειν οὐδὲ χρέμπτεσθαί τινα,
(627)  Ὀδυσσεύς: ὡς μὴ ʼξεγερθῇ τὸ κακόν, ἔστʼ ἂν ὄμματος
(628)  Ὀδυσσεύς: ὄψις Κύκλωπος ἐξαμιλληθῇ πυρί.
(629)  Χορός: σιγῶμεν ἐγκάψαντες αἰθέρα γνάθοις.
(630)  Ὀδυσσεύς: ἄγε νυν ὅπως ἅψεσθε τοῦ δαλοῦ χεροῖν
(631)  Ὀδυσσεύς: ἔσω μολόντες· διάπυρος δʼ ἐστὶν καλῶς.
(632)  Χορός: οὐκοῦν σὺ τάξεις οὕστινας πρώτους χρεὼν
(633)  Χορός: καυτὸν μοχλὸν λαβόντας ἐκκάειν τὸ φῶς
(634)  Χορός: Κύκλωπος, ὡς ἂν τῆς τύχης κοινώμεθα;
(635)  Χορός α: ἡμεῖς μέν ἐσμεν μακροτέρω πρὸ τῶν θυρῶν
(636)  Χορός α: ἑστῶτες ὠθεῖν ἐς τὸν ὀφθαλμὸν τὸ πῦρ.
(637)  Χορός β: ἡμεῖς δὲ χωλοί γʼ ἀρτίως γεγενήμεθα.
(638)  Χορός γ: ταὐτὸν πεπόνθατʼ ἆρʼ ἐμοί· τοὺς γὰρ πόδας
(639)  Χορός γ: ἑστῶτες ἐσπάσθημεν οὐκ οἶδʼ ἐξ ὅτου.
(640)  Ὀδυσσεύς: ἑστῶτες ἐσπάσθητε;
(640b)  Χορός δ: καὶ τά γʼ ὄμματα
(641)  Χορός δ: μέστʼ ἐστὶν ἡμῖν κόνεος ἢ τέφρας ποθέν.
(642)  Ὀδυσσεύς: ἄνδρες πονηροὶ κοὐδὲν οἵδε σύμμαχοι.
(643)  Χορός: ὁτιὴ τὸ νῶτον τὴν ῥάχιν τʼ οἰκτίρομεν
(644)  Χορός: καὶ τοὺς ὀδόντας ἐκβαλεῖν οὐ βούλομαι
(645)  Χορός: τυπτόμενος, αὕτη γίγνεται πονηρία;
(646)  Χορός: ἀλλʼ οἶδʼ ἐπῳδὴν Ὀρφέως ἀγαθὴν πάνυ,
(647)  Χορός: ὡς αὐτόματον τὸν δαλὸν ἐς τὸ κρανίον
(648)  Χορός: στείχονθʼ ὑφάπτειν τὸν μονῶπα παῖδα γῆς.
(649)  Ὀδυσσεύς: πάλαι μὲν ᾔδη σʼ ὄντα τοιοῦτον φύσει,
(650)  Ὀδυσσεύς: νῦν δʼ οἶδʼ ἄμεινον. τοῖσι δʼ οἰκείοις φίλοις
(651)  Ὀδυσσεύς: χρῆσθαί μʼ ἀνάγκη. χειρὶ δʼ εἰ μηδὲν σθένεις,
(652)  Ὀδυσσεύς: ἀλλʼ οὖν ἐπεγκέλευέ γʼ, ὡς εὐψυχίαν
(653)  Ὀδυσσεύς: φίλων κελευσμοῖς τοῖσι σοῖς κτησώμεθα.
(654)  Χορός: δράσω τάδʼ. ἐν τῷ Καρὶ κινδυνεύσομεν.
(655)  Χορός: κελευσμάτων δʼ ἕκατι τυφέσθω Κύκλωψ.
(656x) == Lyrik ==
(656)  Χορός: ἰὼ ἰώ· γενναιότατʼ ὠ-
(657)  Χορός: θεῖτε σπεύδετʼ. ἐκκαίετε τὰν ὀφρὺν
(658)  Χορός: θηρὸς τοῦ ξενοδαίτα
(659)  Χορός: τυφέτω, καιέτω
(660)  Χορός: τὸν Αἴτνας μηλονόμον.
(661)  Χορός: τόρνευʼ, ἕλκε, μή σʼ ἐξοδυνηθεὶς
(662)  Χορός: δράσῃ τι μάταιον.
(663)  Κύκλωψ: ὤμοι, κατηνθρακώμεθʼ ὀφθαλμοῦ σέλας.
(664)  Χορός: καλός γʼ ὁ παιάν· μέλπε μοι τόνδʼ, ὦ Κύκλωψ.
(665)  Κύκλωψ: ὤμοι μάλʼ, ὡς ὑβρίσμεθʼ, ὡς ὀλώλαμεν.
(666)  Κύκλωψ: ἀλλʼ οὔτι μὴ φύγητε τῆσδʼ ἔξω πέτρας
(667)  Κύκλωψ: χαίροντες, οὐδὲν ὄντες· ἐν πύλαισι γὰρ
(668)  Κύκλωψ: σταθεὶς φάραγγος τάσδʼ ἐναρμόσω χέρας.
(669)  Χορός: τί χρῆμʼ ἀυτεῖς, ὦ Κύκλωψ;
(669b)  Κύκλωψ: ἀπωλόμην.
(670)  Χορός: αἰσχρός γε φαίνῃ.
(670b)  Κύκλωψ: κἀπὶ τοῖσδέ γʼ ἄθλιος.
(671)  Χορός: μεθύων κατέπεσες ἐς μέσους τοὺς ἄνθρακας;
(672)  Κύκλωψ: Οὖτίς μʼ ἀπώλεσʼ.
(672b)  Χορός: οὐκ ἄρʼ οὐδεὶς ἠδίκει.
(673)  Κύκλωψ: Οὖτίς με τυφλοῖ βλέφαρον.
(673b)  Χορός: οὐκ ἄρʼ εἶ τυφλός.
(674)  Κύκλωψ: ὡς δὴ σύ—
(674b)  Χορός: καὶ πῶς σʼ οὔτις ἂν θείη τυφλόν;
(675)  Κύκλωψ: σκώπτεις. ὁ δʼ Οὖτις ποῦ ʼστιν;
(675b)  Χορός: οὐδαμοῦ, Κύκλωψ.
(676)  Κύκλωψ: ὁ ξένος, ἵνʼ ὀρθῶς ἐκμάθῃς, μʼ ἀπώλεσεν,
(677)  Κύκλωψ: ὁ μιαρός, ὅς μοι δοὺς τὸ πῶμα κατέκλυσεν.
(678)  Χορός: δεινὸς γὰρ οἷνος καὶ παλαίεσθαι βαρύς.
(679)  Κύκλωψ: πρὸς θεῶν, πεφεύγασʼ ἢ μένουσʼ ἔσω δόμων;
(680)  Χορός: οὗτοι σιωπῇ τὴν πέτραν ἐπήλυγα
(681)  Χορός: λαβόντες ἑστήκασι.
(681b)  Κύκλωψ: ποτέρας τῆς χερός;
(682)  Χορός: ἐν δεξιᾷ σου.
(682b)  Κύκλωψ: ποῦ;
(682c)  Χορός: πρὸς αὐτῇ τῇ πέτρᾳ.
(683)  Χορός: ἔχεις;
(683b)  Κύκλωψ: κακόν γε πρὸς κακῷ· τὸ κρανίον
(684)  Κύκλωψ: παίσας κατέαγα.
(684b)  Χορός: καί σε διαφεύγουσί γε.
(685)  Κύκλωψ: οὐ τῇδʼ· ἐπεὶ τῇδʼ εἶπας;
(685b)  Χορός: οὔ· ταύτῃ λέγω.
(686)  Κύκλωψ: πῇ γάρ;
(686b)  Χορός: περιάγου, κεῖσε, πρὸς τἀριστερά.
(687)  Κύκλωψ: οἴμοι γελῶμαι· κερτομεῖτέ μʼ ἐν κακοῖς.
(688)  Χορός: ἀλλʼ οὐκέτʼ, ἀλλὰ πρόσθεν οὗτός ἐστί σου.
(689)  Κύκλωψ: ὦ παγκάκιστε, ποῦ ποτʼ εἶ;
(689b)  Ὀδυσσεύς: τηλοῦ σέθεν
(690)  Ὀδυσσεύς: φυλακαῖσι φρουρῶ σῶμʼ Ὀδυσσέως τόδε.
(691)  Κύκλωψ: πῶς εἶπας; ὄνομα μεταβαλὼν καινὸν λέγεις.
(692)  Ὀδυσσεύς: ὅπερ γʼ ὁ φύσας ὠνόμαζʼ Ὀδυσσέα.
(693)  Ὀδυσσεύς: δώσειν δʼ ἔμελλες ἀνοσίου δαιτὸς δίκας·
(694)  Ὀδυσσεύς: κακῶς γὰρ ἂν Τροίαν γε διεπυρωσάμην
(695)  Ὀδυσσεύς: εἰ μή σʼ ἑταίρων φόνον ἐτιμωρησάμην.
(696)  Κύκλωψ: αἰαῖ· παλαιὸς χρησμὸς ἐκπεραίνεται.
(697)  Κύκλωψ: τυφλὴν γὰρ ὄψιν ἐκ σέθεν σχήσειν μʼ ἔφη
(698)  Κύκλωψ: Τροίας ἀφορμηθέντος. ἀλλὰ καὶ σέ τοι
(699)  Κύκλωψ: δίκας ὑφέξειν ἀντὶ τῶνδʼ ἐθέσπισεν,
(700)  Κύκλωψ: πολὺν θαλάσσῃ χρόνον ἐναιωρούμενον.
(701)  Ὀδυσσεύς: κλαίειν σʼ ἄνωγα· καὶ δέδραχʼ ὅπερ λέγεις.
(702)  Ὀδυσσεύς: ἐγὼ δʼ ἐπʼ ἀκτὰς εἶμι καὶ νεὼς σκάφος
(703)  Ὀδυσσεύς: ἥσω ʼπὶ πόντον Σικελὸν ἔς τʼ ἐμὴν πάτραν.
(704)  Κύκλωψ: οὐ δῆτʼ, ἐπεί σε τῆσδʼ ἀπορρήξας πέτρας
(705)  Κύκλωψ: αὐτοῖσι συνναύταισι συντρίψω βαλών.
(706)  Κύκλωψ: ἄνω δʼ ἐπʼ ὄχθον εἶμι, καίπερ ὢν τυφλός,
(707)  Κύκλωψ: διʼ ἀμφιτρῆτος τῆσδε προσβαίνων ποδί.
(708)  Χορός: ἡμεῖς δὲ συνναῦταί γε τοῦδʼ Ὀδυσσέως
(709)  Χορός: ὄντες τὸ λοιπὸν Βακχίῳ δουλεύσομεν.
