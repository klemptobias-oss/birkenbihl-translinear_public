(1x) === Episode ===
(1)  Τροφός: Εἴθʼ ὤφελʼ Ἀργοῦς μὴ διαπτάσθαι σκάφος
(2)  Τροφός: Κόλχων ἐς αἶαν κυανέας Συμπληγάδας,
(3)  Τροφός: μηδʼ ἐν νάπαισι Πηλίου πεσεῖν ποτε
(4)  Τροφός: τμηθεῖσα πεύκη, μηδʼ ἐρετμῶσαι χέρας
(5)  Τροφός: ἀνδρῶν ἀρίστων, οἳ τὸ πάγχρυσον δέρας
(6)  Τροφός: Πελίᾳ μετῆλθον. οὐ γὰρ ἂν δέσποινʼ ἐμὴ
(7)  Τροφός: Μήδεια πύργους γῆς ἔπλευσʼ Ἰωλκίας
(8)  Τροφός: ἔρωτι θυμὸν ἐκπλαγεῖσʼ Ἰάσονος·
(9)  Τροφός: οὐδʼ ἂν κτανεῖν πείσασα Πελιάδας κόρας
(10)  Τροφός: πατέρα κατῴκει τήνδε γῆν Κορινθίαν
(11)  Τροφός: ξὺν ἀνδρὶ καὶ τέκνοισιν, ἁνδάνουσα μὲν
(12)  Τροφός: φυγῇ πολιτῶν ὧν ἀφίκετο χθόνα,
(13)  Τροφός: αὐτή τε πάντα ξυμφέρουσʼ Ἰάσονι·
(14)  Τροφός: ἥπερ μεγίστη γίγνεται σωτηρία,
(15)  Τροφός: ὅταν γυνὴ πρὸς ἄνδρα μὴ διχοστατῇ.
(16)  Τροφός: νῦν δʼ ἐχθρὰ πάντα, καὶ νοσεῖ τὰ φίλτατα.
(17)  Τροφός: προδοὺς γὰρ αὑτοῦ τέκνα δεσπότιν τʼ ἐμὴν
(18)  Τροφός: γάμοις Ἰάσων βασιλικοῖς εὐνάζεται,
(19)  Τροφός: γήμας Κρέοντος παῖδʼ, ὃς αἰσύμνᾷ χθονός·
(20)  Τροφός: Μήδεια δʼ ἡ δύστηνος ἠτιμασμένη
(21)  Τροφός: βοᾷ μὲν ὅρκους, ἀνακαλεῖ δὲ δεξιάς,
(22)  Τροφός: πίστιν μεγίστην, καὶ θεοὺς μαρτύρεται
(23)  Τροφός: οἵας ἀμοιβῆς ἐξ Ἰάσονος κυρεῖ.
(24)  Τροφός: κεῖται δʼ ἄσιτος, σῶμʼ ὑφεῖσʼ ἀλγηδόσι,
(25)  Τροφός: τὸν πάντα συντήκουσα δακρύοις χρόνον,
(26)  Τροφός: ἐπεὶ πρὸς ἀνδρὸς ᾔσθετʼ ἠδικημένη,
(27)  Τροφός: οὔτʼ ὄμμʼ ἐπαίρουσʼ οὔτʼ ἀπαλλάσσουσα γῆς
(28)  Τροφός: πρόσωπον· ὡς δὲ πέτρος ἢ θαλάσσιος
(29)  Τροφός: κλύδων ἀκούει νουθετουμένη φίλων·
(30)  Τροφός: ἢν μή ποτε στρέψασα πάλλευκον δέρην
(31)  Τροφός: αὐτὴ πρὸς αὑτὴν πατέρʼ ἀποιμώξῃ φίλον
(32)  Τροφός: καὶ γαῖαν οἴκους θʼ, οὓς προδοῦσʼ ἀφίκετο
(33)  Τροφός: μετʼ ἀνδρὸς ὅς σφε νῦν ἀτιμάσας ἔχει.
(34)  Τροφός: ἔγνωκε δʼ ἡ τάλαινα συμφορᾶς ὕπο
(35)  Τροφός: οἷον πατρῴας μὴ ἀπολείπεσθαι χθονός.
(36)  Τροφός: στυγεῖ δὲ παῖδας οὐδʼ ὁρῶσʼ εὐφραίνεται.
(37)  Τροφός: δέδοικα δʼ αὐτὴν μή τι βουλεύσῃ νέον·
(38)  Τροφός: βαρεῖα γὰρ φρήν, οὐδʼ ἀνέξεται κακῶς
(39)  Τροφός: πάσχουσʼ· ἐγᾦδα τήνδε, δειμαίνω τέ νιν
(40)  Τροφός: μὴ θηκτὸν ὤσῃ φάσγανον διʼ ἥπατος,
(41)  Τροφός: σιγῇ δόμους εἰσβᾶσʼ, ἵνʼ ἔστρωται λέχος,
(42)  Τροφός: ἢ καὶ τύραννον τόν τε γήμαντα κτάνῃ,
(43)  Τροφός: κἄπειτα μείζω συμφορὰν λάβῃ τινά.
(44)  Τροφός: δεινὴ γάρ· οὔτοι ῥᾳδίως γε συμβαλὼν
(45)  Τροφός: ἔχθραν τις αὐτῇ καλλίνικον οἴσεται.
(46)  Τροφός: ἀλλʼ οἵδε παῖδες ἐκ τρόχων πεπαυμένοι
(47)  Τροφός: στείχουσι, μητρὸς οὐδὲν ἐννοούμενοι
(48)  Τροφός: κακῶν· νέα γὰρ φροντὶς οὐκ ἀλγεῖν φιλεῖ.
(49)  Παιδαγωγός: παλαιὸν οἴκων κτῆμα δεσποίνης ἐμῆς,
(50)  Παιδαγωγός: τί πρὸς πύλαισι τήνδʼ ἄγουσʼ ἐρημίαν
(51)  Παιδαγωγός: ἕστηκας, αὐτὴ θρεομένη σαυτῇ κακά;
(52)  Παιδαγωγός: πῶς σοῦ μόνη Μήδεια λείπεσθαι θέλει;
(53)  Τροφός: τέκνων ὀπαδὲ πρέσβυ τῶν Ἰάσονος,
(54)  Τροφός: χρηστοῖσι δούλοις ξυμφορὰ τὰ δεσποτῶν
(55)  Τροφός: κακῶς πίτνοντα, καὶ φρενῶν ἀνθάπτεται.
(56)  Τροφός: ἐγὼ γὰρ ἐς τοῦτʼ ἐκβέβηκʼ ἀλγηδόνος,
(57)  Τροφός: ὥσθʼ ἵμερός μʼ ὑπῆλθε γῇ τε κοὐρανῷ
(58)  Τροφός: λέξαι μολούσῃ δεῦρο δεσποίνης τύχας.
(59)  Παιδαγωγός: οὔπω γὰρ ἡ τάλαινα παύεται γόων;
(60)  Τροφός: ζηλῶ σʼ· ἐν ἀρχῇ πῆμα κοὐδέπω μεσοῖ.
(61)  Παιδαγωγός: ὦ μῶρος—εἰ χρὴ δεσπότας εἰπεῖν τόδε·
(62)  Παιδαγωγός: ὡς οὐδὲν οἶδε τῶν νεωτέρων κακῶν.
(63)  Τροφός: τί δʼ ἔστιν, ὦ γεραιέ; μὴ φθόνει φράσαι.
(64)  Παιδαγωγός: οὐδέν· μετέγνων καὶ τὰ πρόσθʼ εἰρημένα.
(65)  Τροφός: μή, πρὸς γενείου, κρύπτε σύνδουλον σέθεν·
(66)  Τροφός: σιγὴν γάρ, εἰ χρή, τῶνδε θήσομαι πέρι.
(67)  Παιδαγωγός: ἤκουσά του λέγοντος, οὐ δοκῶν κλύειν,
(68)  Παιδαγωγός: πεσσοὺς προσελθών, ἔνθα δὴ παλαίτατοι
(69)  Παιδαγωγός: θάσσουσι, σεμνὸν ἀμφὶ Πειρήνης ὕδωρ,
(70)  Παιδαγωγός: ὡς τούσδε παῖδας γῆς ἐλᾶν Κορινθίας
(71)  Παιδαγωγός: σὺν μητρὶ μέλλοι τῆσδε κοίρανος χθονὸς
(72)  Παιδαγωγός: Κρέων. ὁ μέντοι μῦθος εἰ σαφὴς ὅδε
(73)  Παιδαγωγός: οὐκ οἶδα· βουλοίμην δʼ ἂν οὐκ εἶναι τόδε.
(74)  Τροφός: καὶ ταῦτʼ Ἰάσων παῖδας ἐξανέξεται
(75)  Τροφός: πάσχοντας, εἰ καὶ μητρὶ διαφορὰν ἔχει;
(76)  Παιδαγωγός: παλαιὰ καινῶν λείπεται κηδευμάτων,
(77)  Παιδαγωγός: κοὐκ ἔστʼ ἐκεῖνος τοῖσδε δώμασιν φίλος.
(78)  Τροφός: ἀπωλόμεσθʼ ἄρʼ, εἰ κακὸν προσοίσομεν
(79)  Τροφός: νέον παλαιῷ, πρὶν τόδʼ ἐξηντληκέναι.
(80)  Παιδαγωγός: ἀτὰρ σύ γʼ—οὐ γὰρ καιρὸς εἰδέναι τόδε
(81)  Παιδαγωγός: δέσποιναν—ἡσύχαζε καὶ σίγα λόγον.
(82)  Τροφός: ὦ τέκνʼ, ἀκούεθʼ οἷος εἰς ὑμᾶς πατήρ;
(83)  Τροφός: ὄλοιτο μὲν μή· δεσπότης γάρ ἐστʼ ἐμός·
(84)  Τροφός: ἀτὰρ κακός γʼ ὢν ἐς φίλους ἁλίσκεται.
(85)  Παιδαγωγός: τίς δʼ οὐχὶ θνητῶν; ἄρτι γιγνώσκεις τόδε,
(86)  Παιδαγωγός: ὡς πᾶς τις αὑτὸν τοῦ πέλας μᾶλλον φιλεῖ,
(87)  Παιδαγωγός: οἳ μὲν δικαίως, οἳ δὲ καὶ κέρδους χάριν,
(88)  Παιδαγωγός: εἰ τούσδε γʼ εὐνῆς οὕνεκʼ οὐ στέργει πατήρ.
(89)  Τροφός: ἴτʼ—εὖ γὰρ ἔσται—δωμάτων ἔσω, τέκνα.
(90)  Τροφός: σὺ δʼ ὡς μάλιστα τούσδʼ ἐρημώσας ἔχε
(91)  Τροφός: καὶ μὴ πέλαζε μητρὶ δυσθυμουμένῃ.
(92)  Τροφός: ἤδη γὰρ εἶδον ὄμμα νιν ταυρουμένην
(93)  Τροφός: τοῖσδʼ, ὥς τι δρασείουσαν· οὐδὲ παύσεται
(94)  Τροφός: χόλου, σάφʼ οἶδα, πρὶν κατασκῆψαί τινα . . .
(95)  Τροφός: ἐχθρούς γε μέντοι, μὴ φίλους, δράσειέ τι.
(96y) === Chor ===
(96x) == Anapäste ==
(96)  Μήδεια: ἰώ,
(96a)  Μήδεια: δύστανος ἐγὼ μελέα τε πόνων,
(97)  Μήδεια: ἰώ μοί μοι, πῶς ἂν ὀλοίμαν;
(98x) == Anapäste ==
(98)  Τροφός: τόδʼ ἐκεῖνο, φίλοι παῖδες· μήτηρ
(99)  Τροφός: κινεῖ κραδίαν, κινεῖ δὲ χόλον.
(100)  Τροφός: σπεύσατε θᾶσσον δώματος εἴσω
(101)  Τροφός: καὶ μὴ πελάσητʼ ὄμματος ἐγγύς,
(102)  Τροφός: μηδὲ προσέλθητʼ, ἀλλὰ φυλάσσεσθʼ
(103)  Τροφός: ἄγριον ἦθος στυγεράν τε φύσιν
(104)  Τροφός: φρενὸς αὐθάδους.—
(105)  Τροφός: ἴτε νῦν, χωρεῖθʼ ὡς τάχος εἴσω.—
(106)  Τροφός: δῆλον δʼ ἀρχῆς ἐξαιρόμενον
(107)  Τροφός: νέφος οἰμωγῆς ὡς τάχʼ ἀνάψει
(108)  Τροφός: μείζονι θυμῷ· τί ποτʼ ἐργάσεται
(109)  Τροφός: μεγαλόσπλαγχνος δυσκατάπαυστος
(110)  Τροφός: ψυχὴ δηχθεῖσα κακοῖσιν;
(111x) == Anapäste ==
(111)  Μήδεια: αἰαῖ,
(111a)  Μήδεια: ἔπαθον τλάμων ἔπαθον μεγάλων
(112)  Μήδεια: ἄξιʼ ὀδυρμῶν· ὦ κατάρατοι
(113)  Μήδεια: παῖδες ὄλοισθε στυγερᾶς ματρὸς
(114)  Μήδεια: σὺν πατρί, καὶ πᾶς δόμος ἔρροι.
(115x) == Anapäste ==
(115)  Τροφός: ἰώ μοί μοι, ἰὼ τλήμων.
(116)  Τροφός: τί δέ σοι παῖδες πατρὸς ἀμπλακίας
(117)  Τροφός: μετέχουσι; τί τούσδʼ ἔχθεις; οἴμοι,
(118)  Τροφός: τέκνα, μή τι πάθηθʼ ὡς ὑπεραλγῶ.
(119)  Τροφός: δεινὰ τυράννων λήματα καί πως
(120)  Τροφός: ὀλίγʼ ἀρχόμενοι, πολλὰ κρατοῦντες
(121)  Τροφός: χαλεπῶς ὀργὰς μεταβάλλουσιν.
(122)  Τροφός: τὸ γὰρ εἰθίσθαι ζῆν ἐπʼ ἴσοισιν
(123)  Τροφός: κρεῖσσον· ἐμοὶ γοῦν ἐν μὴ μεγάλοις
(124)  Τροφός: ὀχυρῶς γʼ εἴη καταγηράσκειν.
(125)  Τροφός: τῶν γὰρ μετρίων πρῶτα μὲν εἰπεῖν
(126)  Τροφός: τοὔνομα νικᾷ, χρῆσθαί τε μακρῷ
(127)  Τροφός: λῷστα βροτοῖσιν· τὰ δʼ ὑπερβάλλοντʼ
(128)  Τροφός: οὐδένα καιρὸν δύναται θνητοῖς·
(129)  Τροφός: μείζους δʼ ἄτας, ὅταν ὀργισθῇ
(130)  Τροφός: δαίμων οἴκοις, ἀπέδωκεν.
(131x) == Lyrik ==
(131)  Χορός: ἔκλυον φωνάν, ἔκλυον δὲ βοὰν
(132)  Χορός: τᾶς δυστάνου Κολχίδος, οὐδέ πω
(133)  Χορός: ἤπιος· ἀλλʼ ὦ γηραιά,
(134)  Χορός: λέξον· ἐπʼ ἀμφιπύλου γὰρ ἔσω μελάθρου βοὰν
(135)  Χορός: ἔκλυον· οὐδὲ συνήδομαι, ὦ γύναι, ἄλγεσιν
(136)  Χορός: δώματος· ἐπεί μοι φίλον κέκρανται.
(139x) == Anapäste ==
(139)  Τροφός: οὐκ εἰσὶ δόμοι· φροῦδα τάδʼ ἤδη.
(140)  Τροφός: τὸν μὲν γὰρ ἔχει λέκτρα τυράννων,
(141)  Τροφός: ἃ δʼ ἐν θαλάμοις τάκει βιοτὰν
(142)  Τροφός: δέσποινα, φίλων οὐδενὸς οὐδὲν
(143)  Τροφός: παραθαλπομένα φρένα μύθοις.
(144)  Μήδεια: αἰαῖ· ὦ Ζεῦ καὶ Γᾶ καὶ Φῶς·
(144a)  Μήδεια: διά μου κεφαλᾶς φλὸξ οὐρανία
(145)  Μήδεια: βαίη· τί δέ μοι ζῆν ἔτι κέρδος;
(146)  Μήδεια: φεῦ φεῦ· θανάτῳ καταλυσαίμαν
(147)  Μήδεια: βιοτὰν στυγερὰν προλιποῦσα.
(148x) == Strophe 1 ==
(148)  Χορός: —ἄιες· ὦ Ζεῦ καὶ γᾶ καὶ φῶς·
(149)  Χορός: ἀχὰν οἵαν ἁ δύστανος
(150)  Χορός: μέλπει νύμφα;
(151)  Χορός: —τίς σοί ποτε τᾶς ἀπλάτου
(152)  Χορός: κοίτας ἔρος, ὦ ματαία;
(153)  Χορός: σπεύσει θανάτου τελευτά·
(154)  Χορός: μηδὲν τόδε λίσσου.
(155)  Χορός: —εἰ δὲ σὸς πόσις
(156)  Χορός: καινὰ λέχη σεβίζει,
(157)  Χορός: κείνῳ τόδε· μὴ χαράσσου·
(158)  Χορός: —Ζεύς σοι τάδε συνδικήσει. μὴ λίαν
(159)  Χορός: τάκου δυρομένα σὸν εὐνάταν.
(160x) == Anapäste ==
(160)  Μήδεια: ὦ μεγάλα Θέμι καὶ πότνιʼ Ἄρτεμι
(161)  Μήδεια: λεύσσεθʼ ἃ πάσχω, μεγάλοις ὅρκοις
(162)  Μήδεια: ἐνδησαμένα τὸν κατάρατον
(163)  Μήδεια: πόσιν; ὅν ποτʼ ἐγὼ νύμφαν τʼ ἐσίδοιμʼ
(164)  Μήδεια: αὐτοῖς μελάθροις διακναιομένους,
(165)  Μήδεια: οἷʼ ἐμὲ πρόσθεν τολμῶσʼ ἀδικεῖν.
(166)  Μήδεια: ὦ πάτερ, ὦ πόλις, ὧν ἀπενάσθην
(167)  Μήδεια: αἰσχρῶς τὸν ἐμὸν κτείνασα κάσιν.
(168)  Τροφός: κλύεθʼ οἷα λέγει κἀπιβοᾶται
(169)  Τροφός: Θέμιν εὐκταίαν Ζῆνά θʼ, ὃς ὅρκων
(170)  Τροφός: θνητοῖς ταμίας νενόμισται;
(171)  Τροφός: οὐκ ἔστιν ὅπως ἔν τινι μικρῷ
(172)  Τροφός: δέσποινα χόλον καταπαύσει.
(173x) == Antistrophe 1 ==
(173)  Χορός: —πῶς ἂν ἐς ὄψιν τὰν ἁμετέραν
(174)  Χορός: ἔλθοι μύθων τʼ αὐδαθέντων
(175)  Χορός: δέξαιτʼ ὀμφάν;
(176)  Χορός: —εἴ πως βαρύθυμον ὀργὰν
(177)  Χορός: καὶ λῆμα φρενῶν μεθείη,
(178)  Χορός: μήτοι τό γʼ ἐμὸν πρόθυμον
(179)  Χορός: φίλοισιν ἀπέστω.
(180)  Χορός: —ἀλλὰ βᾶσά νιν
(181)  Χορός: δεῦρο πόρευσον οἴκων
(182)  Χορός: ἔξω· φίλα καὶ τάδʼ αὔδα.
(183)  Χορός: —σπεῦσον πρίν τι κακῶσαι τοὺς εἴσω·
(183a)  Χορός: πένθος γὰρ μεγάλως τόδʼ ὁρμᾶται.
(184x) == Anapäste ==
(184)  Τροφός: δράσω τάδʼ· ἀτὰρ φόβος εἰ πείσω
(185)  Τροφός: δέσποιναν ἐμήν·
(186)  Τροφός: μόχθου δὲ χάριν τήνδʼ ἐπιδώσω.
(187)  Τροφός: καίτοι τοκάδος δέργμα λεαίνης
(188)  Τροφός: ἀποταυροῦται δμωσίν, ὅταν τις
(189)  Τροφός: μῦθον προφέρων πέλας ὁρμηθῇ.
(190)  Τροφός: σκαιοὺς δὲ λέγων κοὐδέν τι σοφοὺς
(191)  Τροφός: τοὺς πρόσθε βροτοὺς οὐκ ἂν ἁμάρτοις,
(192)  Τροφός: οἵτινες ὕμνους ἐπὶ μὲν θαλίαις
(193)  Τροφός: ἐπί τʼ εἰλαπίναις καὶ παρὰ δείπνοις
(194)  Τροφός: ηὕροντο βίου τερπνὰς ἀκοάς·
(195)  Τροφός: στυγίους δὲ βροτῶν οὐδεὶς λύπας
(196)  Τροφός: ηὕρετο μούσῃ καὶ πολυχόρδοις
(197)  Τροφός: ᾠδαῖς παύειν, ἐξ ὧν θάνατοι
(198)  Τροφός: δειναί τε τύχαι σφάλλουσι δόμους.
(199)  Τροφός: καίτοι τάδε μὲν κέρδος ἀκεῖσθαι
(200)  Τροφός: μολπαῖσι βροτούς· ἵνα δʼ εὔδειπνοι
(201)  Τροφός: δαῖτες, τί μάτην τείνουσι βοήν;
(202)  Τροφός: τὸ παρὸν γὰρ ἔχει τέρψιν ἀφʼ αὑτοῦ
(203)  Τροφός: δαιτὸς πλήρωμα βροτοῖσιν.
(204x) == Epode ==
(204)  Χορός: ἰαχὰν ἄιον πολύστονον γόων,
(205)  Χορός: λιγυρὰ δʼ ἄχεα μογερὰ βοᾷ
(206)  Χορός: τὸν ἐν λέχει προδόταν κακόνυμφον·
(207)  Χορός: θεοκλυτεῖ δʼ ἄδικα παθοῦσα
(208)  Χορός: τὰν Ζηνὸς ὁρκίαν Θέμιν,
(209)  Χορός: ἅ νιν ἔβασεν
(210)  Χορός: Ἑλλάδʼ ἐς ἀντίπορον
(211)  Χορός: διʼ ἅλα νύχιον ἐφʼ ἁλμυρὰν
(212)  Χορός: πόντου κλῇδʼ ἀπέραντον.
(214x) === Episode ===
(214)  Μήδεια: Κορίνθιαι γυναῖκες, ἐξῆλθον δόμων,
(215)  Μήδεια: μή μοί τι μέμφησθʼ· οἶδα γὰρ πολλοὺς βροτῶν
(216)  Μήδεια: σεμνοὺς γεγῶτας, τοὺς μὲν ὀμμάτων ἄπο,
(217)  Μήδεια: τοὺς δʼ ἐν θυραίοις· οἱ δʼ ἀφʼ ἡσύχου ποδὸς
(218)  Μήδεια: δύσκλειαν ἐκτήσαντο καὶ ῥᾳθυμίαν.
(219)  Μήδεια: δίκη γὰρ οὐκ ἔνεστʼ ἐν ὀφθαλμοῖς βροτῶν,
(220)  Μήδεια: ὅστις πρὶν ἀνδρὸς σπλάγχνον ἐκμαθεῖν σαφῶς
(221)  Μήδεια: στυγεῖ δεδορκώς, οὐδὲν ἠδικημένος. . . .
(222)  Μήδεια: χρὴ δὲ ξένον μὲν κάρτα προσχωρεῖν πόλει . . .
(223)  Μήδεια: οὐδʼ ἀστὸν ᾔνεσʼ ὅστις αὐθάδης γεγὼς
(224)  Μήδεια: πικρὸς πολίταις ἐστὶν ἀμαθίας ὕπο.
(225)  Μήδεια: ἐμοὶ δʼ ἄελπτον πρᾶγμα προσπεσὸν τόδε
(226)  Μήδεια: ψυχὴν διέφθαρκʼ· οἴχομαι δὲ καὶ βίου
(227)  Μήδεια: χάριν μεθεῖσα κατθανεῖν χρῄζω, φίλαι.
(228)  Μήδεια: ἐν ᾧ γὰρ ἦν μοι πάντα γιγνώσκειν καλῶς,
(229)  Μήδεια: κάκιστος ἀνδρῶν ἐκβέβηχʼ οὑμὸς πόσις.
(230)  Μήδεια: πάντων δʼ ὅσʼ ἔστʼ ἔμψυχα καὶ γνώμην ἔχει
(231)  Μήδεια: γυναῖκές ἐσμεν ἀθλιώτατον φυτόν·
(232)  Μήδεια: ἃς πρῶτα μὲν δεῖ χρημάτων ὑπερβολῇ
(233)  Μήδεια: πόσιν πρίασθαι, δεσπότην τε σώματος
(234)  Μήδεια: λαβεῖν· κακοῦ γὰρ τοῦτʼ ἔτʼ ἄλγιον κακόν.
(235)  Μήδεια: κἀν τῷδʼ ἀγὼν μέγιστος, ἢ κακὸν λαβεῖν
(236)  Μήδεια: ἢ χρηστόν. οὐ γὰρ εὐκλεεῖς ἀπαλλαγαὶ
(237)  Μήδεια: γυναιξίν, οὐδʼ οἷόν τʼ ἀνήνασθαι πόσιν.
(238)  Μήδεια: ἐς καινὰ δʼ ἤθη καὶ νόμους ἀφιγμένην
(239)  Μήδεια: δεῖ μάντιν εἶναι, μὴ μαθοῦσαν οἴκοθεν,
(240)  Μήδεια: ὅτῳ μάλιστα χρήσεται ξυνευνέτῃ.
(241)  Μήδεια: κἂν μὲν τάδʼ ἡμῖν ἐκπονουμέναισιν εὖ
(242)  Μήδεια: πόσις ξυνοικῇ μὴ βίᾳ φέρων ζυγόν,
(243)  Μήδεια: ζηλωτὸς αἰών· εἰ δὲ μή, θανεῖν χρεών.
(244)  Μήδεια: ἀνὴρ δʼ, ὅταν τοῖς ἔνδον ἄχθηται ξυνών,
(245)  Μήδεια: ἔξω μολὼν ἔπαυσε καρδίαν ἄσης·
(246)  Μήδεια: ἢ πρὸς φίλον τινʼ ἢ πρὸς ἥλικα τραπείς·
(247)  Μήδεια: ἡμῖν δʼ ἀνάγκη πρὸς μίαν ψυχὴν βλέπειν.
(248)  Μήδεια: λέγουσι δʼ ἡμᾶς ὡς ἀκίνδυνον βίον
(249)  Μήδεια: ζῶμεν κατʼ οἴκους, οἳ δὲ μάρνανται δορί·
(250)  Μήδεια: κακῶς φρονοῦντες· ὡς τρὶς ἂν παρʼ ἀσπίδα
(251)  Μήδεια: στῆναι θέλοιμʼ ἂν μᾶλλον ἢ τεκεῖν ἅπαξ.
(252)  Μήδεια: ἀλλʼ οὐ γὰρ αὑτὸς πρὸς σὲ κἄμʼ ἥκει λόγος·
(253)  Μήδεια: σοὶ μὲν πόλις θʼ ἥδʼ ἐστὶ καὶ πατρὸς δόμοι
(254)  Μήδεια: βίου τʼ ὄνησις καὶ φίλων συνουσία,
(255)  Μήδεια: ἐγὼ δʼ ἔρημος ἄπολις οὖσʼ ὑβρίζομαι
(256)  Μήδεια: πρὸς ἀνδρός, ἐκ γῆς βαρβάρου λελῃσμένη,
(257)  Μήδεια: οὐ μητέρʼ, οὐκ ἀδελφόν, οὐχὶ συγγενῆ
(258)  Μήδεια: μεθορμίσασθαι τῆσδʼ ἔχουσα συμφορᾶς.
(259)  Μήδεια: τοσοῦτον οὖν σου τυγχάνειν βουλήσομαι,
(260)  Μήδεια: ἤν μοι πόρος τις μηχανή τʼ ἐξευρεθῇ
(261)  Μήδεια: πόσιν δίκην τῶνδʼ ἀντιτείσασθαι κακῶν,
(262)  Μήδεια: τὸν δόντα τʼ αὐτῷ θυγατέρʼ ἥ τʼ ἐγήματο
(263)  Μήδεια: σιγᾶν. γυνὴ γὰρ τἄλλα μὲν φόβου πλέα
(264)  Μήδεια: κακή τʼ ἐς ἀλκὴν καὶ σίδηρον εἰσορᾶν·
(265)  Μήδεια: ὅταν δʼ ἐς εὐνὴν ἠδικημένη κυρῇ,
(266)  Μήδεια: οὐκ ἔστιν ἄλλη φρὴν μιαιφονωτέρα.
(267)  Χορός: δράσω τάδʼ· ἐνδίκως γὰρ ἐκτείσῃ πόσιν,
(268)  Χορός: Μήδεια. πενθεῖν δʼ οὔ σε θαυμάζω τύχας.
(269)  Χορός: ὁρῶ δὲ καὶ Κρέοντα, τῆσδʼ ἄνακτα γῆς,
(270)  Χορός: στείχοντα, καινῶν ἄγγελον βουλευμάτων.
(271)  Κρέων: σὲ τὴν σκυθρωπὸν καὶ πόσει θυμουμένην,
(272)  Κρέων: Μήδειαν, εἶπον τῆσδε γῆς ἔξω περᾶν
(273)  Κρέων: φυγάδα, λαβοῦσαν δισσὰ σὺν σαυτῇ τέκνα·
(274)  Κρέων: καὶ μή τι μέλλειν· ὡς ἐγὼ βραβεὺς λόγου
(275)  Κρέων: τοῦδʼ εἰμί, κοὐκ ἄπειμι πρὸς δόμους πάλιν,
(276)  Κρέων: πρὶν ἄν σε γαίας τερμόνων ἔξω βάλω.
(277)  Μήδεια: αἰαῖ· πανώλης ἡ τάλαινʼ ἀπόλλυμαι.
(278)  Μήδεια: ἐχθροὶ γὰρ ἐξιᾶσι πάντα δὴ κάλων,
(279)  Μήδεια: κοὐκ ἔστιν ἄτης εὐπρόσοιστος ἔκβασις.
(280)  Μήδεια: ἐρήσομαι δὲ καὶ κακῶς πάσχουσʼ ὅμως·
(281)  Μήδεια: τίνος μʼ ἕκατι γῆς ἀποστέλλεις, Κρέον;
(282)  Κρέων: δέδοικά σʼ—οὐδὲν δεῖ παραμπίσχειν λόγους—
(283)  Κρέων: μή μοί τι δράσῃς παῖδʼ ἀνήκεστον κακόν.
(284)  Κρέων: συμβάλλεται δὲ πολλὰ τοῦδε δείματος·
(285)  Κρέων: σοφὴ πέφυκας καὶ κακῶν πολλῶν ἴδρις,
(286)  Κρέων: λυπῇ δὲ λέκτρων ἀνδρὸς ἐστερημένη.
(287)  Κρέων: κλύω δʼ ἀπειλεῖν σʼ, ὡς ἀπαγγέλλουσί μοι,
(288)  Κρέων: τὸν δόντα καὶ γήμαντα καὶ γαμουμένην
(289)  Κρέων: δράσειν τι. ταῦτʼ οὖν πρὶν παθεῖν φυλάξομαι.
(290)  Κρέων: κρεῖσσον δέ μοι νῦν πρός σʼ ἀπεχθέσθαι, γύναι,
(291)  Κρέων: ἢ μαλθακισθένθʼ ὕστερον μέγα στένειν.
(292)  Μήδεια: φεῦ φεῦ.
(292a)  Μήδεια: οὐ νῦν με πρῶτον, ἀλλὰ πολλάκις, Κρέον,
(293)  Μήδεια: ἔβλαψε δόξα μεγάλα τʼ εἴργασται κακά.
(294)  Μήδεια: χρὴ δʼ οὔποθʼ ὅστις ἀρτίφρων πέφυκʼ ἀνὴρ
(295)  Μήδεια: παῖδας περισσῶς ἐκδιδάσκεσθαι σοφούς·
(296)  Μήδεια: χωρὶς γὰρ ἄλλης ἧς ἔχουσιν ἀργίας
(297)  Μήδεια: φθόνον πρὸς ἀστῶν ἀλφάνουσι δυσμενῆ.
(298)  Μήδεια: σκαιοῖσι μὲν γὰρ καινὰ προσφέρων σοφὰ
(299)  Μήδεια: δόξεις ἀχρεῖος κοὐ σοφὸς πεφυκέναι·
(300)  Μήδεια: τῶν δʼ αὖ δοκούντων εἰδέναι τι ποικίλον
(301)  Μήδεια: κρείσσων νομισθεὶς ἐν πόλει λυπρὸς φανῇ.
(302)  Μήδεια: ἐγὼ δὲ καὐτὴ τῆσδε κοινωνῶ τύχης.
(303)  Μήδεια: σοφὴ γὰρ οὖσα, τοῖς μέν εἰμʼ ἐπίφθονος,
(304)  Μήδεια: τοῖς δʼ ἡσυχαία, τοῖς δὲ θατέρου τρόπου,
(305)  Μήδεια: τοῖς δʼ αὖ προσάντης· εἰμὶ δʼ οὐκ ἄγαν σοφή.
(306)  Μήδεια: σὺ δʼ οὖν φοβῇ με· μὴ τί πλημμελὲς πάθῃς;
(307)  Μήδεια: οὐχ ὧδʼ ἔχει μοι—μὴ τρέσῃς ἡμᾶς, Κρέον—
(308)  Μήδεια: ὥστʼ ἐς τυράννους ἄνδρας ἐξαμαρτάνειν.
(309)  Μήδεια: σὺ γὰρ τί μʼ ἠδίκηκας; ἐξέδου κόρην
(310)  Μήδεια: ὅτῳ σε θυμὸς ἦγεν. ἀλλʼ ἐμὸν πόσιν
(311)  Μήδεια: μισῶ· σὺ δʼ, οἶμαι, σωφρονῶν ἔδρας τάδε.
(312)  Μήδεια: καὶ νῦν τὸ μὲν σὸν οὐ φθονῶ καλῶς ἔχειν·
(313)  Μήδεια: νυμφεύετʼ, εὖ πράσσοιτε· τήνδε δὲ χθόνα
(314)  Μήδεια: ἐᾶτέ μʼ οἰκεῖν. καὶ γὰρ ἠδικημένοι
(315)  Μήδεια: σιγησόμεσθα, κρεισσόνων νικώμενοι.
(316)  Κρέων: λέγεις ἀκοῦσαι μαλθάκʼ, ἀλλʼ ἔσω φρενῶν
(317)  Κρέων: ὀρρωδία μοι μή τι βουλεύσῃς κακόν,
(318)  Κρέων: τόσῳ δέ γʼ ἧσσον ἢ πάρος πέποιθά σοι·
(319)  Κρέων: γυνὴ γὰρ ὀξύθυμος, ὡς δʼ αὔτως ἀνήρ,
(320)  Κρέων: ῥᾴων φυλάσσειν ἢ σιωπηλὸς σοφός.
(321)  Κρέων: ἀλλʼ ἔξιθʼ ὡς τάχιστα, μὴ λόγους λέγε·
(322)  Κρέων: ὡς ταῦτʼ ἄραρε, κοὐκ ἔχεις τέχνην ὅπως
(323)  Κρέων: μενεῖς παρʼ ἡμῖν οὖσα δυσμενὴς ἐμοί.
(324)  Μήδεια: μή, πρός σε γονάτων τῆς τε νεογάμου κόρης.
(325)  Κρέων: λόγους ἀναλοῖς· οὐ γὰρ ἂν πείσαις ποτέ.
(326)  Μήδεια: ἀλλʼ ἐξελᾷς με κοὐδὲν αἰδέσῃ λιτάς;
(327)  Κρέων: φιλῶ γὰρ οὐ σὲ μᾶλλον ἢ δόμους ἐμούς.
(328)  Μήδεια: ὦ πατρίς, ὥς σου κάρτα νῦν μνείαν ἔχω.
(329)  Κρέων: πλὴν γὰρ τέκνων ἔμοιγε φίλτατον πολύ.
(330)  Μήδεια: φεῦ φεῦ, βροτοῖς ἔρωτες ὡς κακὸν μέγα.
(331)  Κρέων: ὅπως ἄν, οἶμαι, καὶ παραστῶσιν τύχαι.
(332)  Μήδεια: Ζεῦ, μὴ λάθοι σε τῶνδʼ ὃς αἴτιος κακῶν.
(333)  Κρέων: ἕρπʼ, ὦ ματαία, καί μʼ ἀπάλλαξον πόνων.
(334)  Μήδεια: πονοῦμεν ἡμεῖς κοὐ πόνων κεχρήμεθα.
(335)  Κρέων: τάχʼ ἐξ ὀπαδῶν χειρὸς ὠσθήσῃ βίᾳ.
(336)  Μήδεια: μὴ δῆτα τοῦτό γʼ, ἀλλά σʼ αἰτοῦμαι, Κρέον . . .
(337)  Κρέων: ὄχλον παρέξεις, ὡς ἔοικας, ὦ γύναι.
(338)  Μήδεια: φευξούμεθʼ· οὐ τοῦθʼ ἱκέτευσα σοῦ τυχεῖν.
(339)  Κρέων: τί δαὶ βιάζῃ κοὐκ ἀπαλλάσσῃ χερός;
(340)  Μήδεια: μίαν με μεῖναι τήνδʼ ἔασον ἡμέραν
(341)  Μήδεια: καὶ ξυμπερᾶναι φροντίδʼ ᾗ φευξούμεθα,
(342)  Μήδεια: παισίν τʼ ἀφορμὴν τοῖς ἐμοῖς, ἐπεὶ πατὴρ
(343)  Μήδεια: οὐδὲν προτιμᾷ μηχανήσασθαι τέκνοις.
(344)  Μήδεια: οἴκτιρε δʼ αὐτούς· καὶ σύ τοι παίδων πατὴρ
(345)  Μήδεια: πέφυκας· εἰκὸς δʼ ἐστὶν εὔνοιάν σʼ ἔχειν.
(346)  Μήδεια: τοὐμοῦ γὰρ οὔ μοι φροντίς, εἰ φευξούμεθα,
(347)  Μήδεια: κείνους δὲ κλαίω συμφορᾷ κεχρημένους.
(348)  Κρέων: ἥκιστα τοὐμὸν λῆμʼ ἔφυ τυραννικόν,
(349)  Κρέων: αἰδούμενος δὲ πολλὰ δὴ διέφθορα·
(350)  Κρέων: καὶ νῦν ὁρῶ μὲν ἐξαμαρτάνων, γύναι,
(351)  Κρέων: ὅμως δὲ τεύξῃ τοῦδε· προυννέπω δέ σοι,
(352)  Κρέων: εἴ σʼ ἡ ʼπιοῦσα λαμπὰς ὄψεται θεοῦ
(353)  Κρέων: καὶ παῖδας ἐντὸς τῆσδε τερμόνων χθονός,
(354)  Κρέων: θανῇ· λέλεκται μῦθος ἀψευδὴς ὅδε.
(355)  Κρέων: νῦν δʼ, εἰ μένειν δεῖ, μίμνʼ ἐφʼ ἡμέραν μίαν·
(356)  Κρέων: οὐ γάρ τι δράσεις δεινὸν ὧν φόβος μʼ ἔχει.
(357x) == Anapäste ==
(357)  Χορός: δύστανε γύναι,
(358)  Χορός: φεῦ φεῦ, μελέα τῶν σῶν ἀχέων.
(359)  Χορός: ποῖ ποτε τρέψῃ; τίνα πρὸς ξενίαν;
(360)  Χορός: ἦ δόμον ἢ χθόνα σωτῆρα κακῶν
(361)  Χορός: ἐξευρήσεις;
(362)  Χορός: ὡς εἰς ἄπορόν σε κλύδωνα θεός,
(363)  Χορός: Μήδεια, κακῶν ἐπόρευσε.
(364)  Μήδεια: κακῶς πέπρακται πανταχῇ· τίς ἀντερεῖ;
(365)  Μήδεια: ἀλλʼ οὔτι ταύτῃ ταῦτα, μὴ δοκεῖτέ πω.
(366)  Μήδεια: ἔτʼ εἴσʼ ἀγῶνες τοῖς νεωστὶ νυμφίοις
(367)  Μήδεια: καὶ τοῖσι κηδεύσασιν οὐ σμικροὶ πόνοι.
(368)  Μήδεια: δοκεῖς γὰρ ἄν με τόνδε θωπεῦσαί ποτε,
(369)  Μήδεια: εἰ μή τι κερδαίνουσαν ἢ τεχνωμένην;
(370)  Μήδεια: οὐδʼ ἂν προσεῖπον οὐδʼ ἂν ἡψάμην χεροῖν.
(371)  Μήδεια: ὃ δʼ ἐς τοσοῦτον μωρίας ἀφίκετο,
(372)  Μήδεια: ὥστʼ ἐξὸν αὐτῷ τἄμʼ ἑλεῖν βουλεύματα
(373)  Μήδεια: γῆς ἐκβαλόντι, τήνδʼ ἀφῆκεν ἡμέραν
(374)  Μήδεια: μεῖναί μʼ, ἐν ᾗ τρεῖς τῶν ἐμῶν ἐχθρῶν νεκροὺς
(375)  Μήδεια: θήσω, πατέρα τε καὶ κόρην πόσιν τʼ ἐμόν.
(376)  Μήδεια: πολλὰς δʼ ἔχουσα θανασίμους αὐτοῖς ὁδούς,
(377)  Μήδεια: οὐκ οἶδʼ ὁποίᾳ πρῶτον ἐγχειρῶ, φίλαι·
(378)  Μήδεια: πότερον ὑφάψω δῶμα νυμφικὸν πυρί,
(379)  Μήδεια: ἢ θηκτὸν ὤσω φάσγανον διʼ ἥπάτος,
(380)  Μήδεια: σιγῇ δόμους ἐσβᾶσʼ, ἵνʼ ἔστρωται λέχος.
(381)  Μήδεια: ἀλλʼ ἕν τί μοι πρόσαντες· εἰ ληφθήσομαι
(382)  Μήδεια: δόμους ὑπεσβαίνουσα καὶ τεχνωμένη,
(383)  Μήδεια: θανοῦσα θήσω τοῖς ἐμοῖς ἐχθροῖς γέλων.
(384)  Μήδεια: κράτιστα τὴν εὐθεῖαν, ᾗ πεφύκαμεν
(385)  Μήδεια: σοφαὶ μάλιστα, φαρμάκοις αὐτοὺς ἑλεῖν.
(386)  Μήδεια: εἶἑν·
(386a)  Μήδεια: καὶ δὴ τεθνᾶσι· τίς με δέξεται πόλις;
(387)  Μήδεια: τίς γῆν ἄσυλον καὶ δόμους ἐχεγγύους
(388)  Μήδεια: ξένος παρασχὼν ῥύσεται τοὐμὸν δέμας;
(389)  Μήδεια: οὐκ ἔστι. μείνασʼ οὖν ἔτι σμικρὸν χρόνον,
(390)  Μήδεια: ἢν μέν τις ἡμῖν πύργος ἀσφαλὴς φανῇ,
(391)  Μήδεια: δόλῳ μέτειμι τόνδε καὶ σιγῇ φόνον·
(392)  Μήδεια: ἢν δʼ ἐξελαύνῃ ξυμφορά μʼ ἀμήχανος,
(393)  Μήδεια: αὐτὴ ξίφος λαβοῦσα, κεἰ μέλλω θανεῖν,
(394)  Μήδεια: κτενῶ σφε, τόλμης δʼ εἶμι πρὸς τὸ καρτερόν.
(395)  Μήδεια: οὐ γὰρ μὰ τὴν δέσποιναν ἣν ἐγὼ σέβω
(396)  Μήδεια: μάλιστα πάντων καὶ ξυνεργὸν εἱλόμην,
(397)  Μήδεια: Ἑκάτην, μυχοῖς ναίουσαν ἑστίας ἐμῆς,
(398)  Μήδεια: χαίρων τις αὐτῶν τοὐμὸν ἀλγυνεῖ κέαρ.
(399)  Μήδεια: πικροὺς δʼ ἐγώ σφιν καὶ λυγροὺς θήσω γάμους,
(400)  Μήδεια: πικρὸν δὲ κῆδος καὶ φυγὰς ἐμὰς χθονός.
(401)  Μήδεια: ἀλλʼ εἶα· φείδου μηδὲν ὧν ἐπίστασαι,
(402)  Μήδεια: Μήδεια, βουλεύουσα καὶ τεχνωμένη·
(403)  Μήδεια: ἕρπʼ ἐς τὸ δεινόν· νῦν ἀγὼν εὐψυχίας.
(404)  Μήδεια: ὁρᾷς ἃ πάσχεις· οὐ γέλωτα δεῖ σʼ ὀφλεῖν
(405)  Μήδεια: τοῖς Σισυφείοις τοῖς τʼ Ἰάσονος γάμοις,
(406)  Μήδεια: γεγῶσαν ἐσθλοῦ πατρὸς Ἡλίου τʼ ἄπο.
(407)  Μήδεια: ἐπίστασαι δέ· πρὸς δὲ καὶ πεφύκαμεν
(408)  Μήδεια: γυναῖκες, ἐς μὲν ἔσθλʼ ἀμηχανώταται,
(409)  Μήδεια: κακῶν δὲ πάντων τέκτονες σοφώταται.
(410y) === Chor ===
(410x) == Strophe 1 ==
(410)  Χορός: ἄνω ποταμῶν ἱερῶν χωροῦσι παγαί,
(411)  Χορός: καὶ δίκα καὶ πάντα πάλιν στρέφεται.
(412)  Χορός: ἀνδράσι μὲν δόλιαι βουλαί, θεῶν δʼ
(414)  Χορός: οὐκέτι πίστις ἄραρε·
(415)  Χορός: τὰν δʼ ἐμὰν εὔκλειαν ἔχειν βιοτὰν στρέψουσι φᾶμαι·
(419)  Χορός: ἔρχεται τιμὰ γυναικείῳ γένει·
(420)  Χορός: οὐκέτι δυσκέλαδος φάμα γυναῖκας ἕξει.
(421x) == Antistrophe 1 ==
(421)  Χορός: μοῦσαι δὲ παλαιγενέων λήξουσʼ ἀοιδῶν
(422)  Χορός: τὰν ἐμὰν ὑμνεῦσαι ἀπιστοσύναν.
(423)  Χορός: οὐ γὰρ ἐν ἁμετέρᾳ γνώμᾳ λύρας
(425)  Χορός: ὤπασε θέσπιν ἀοιδὰν
(426)  Χορός: Φοῖβος, ἀγήτωρ μελέων· ἐπεὶ ἀντάχησʼ ἂν ὕμνον
(427)  Χορός: ἀρσένων γέννᾳ. μακρὸς δʼ αἰὼν ἔχει
(430)  Χορός: πολλὰ μὲν ἁμετέραν ἀνδρῶν τε μοῖραν εἰπεῖν.
(431x) == Strophe 2 ==
(431)  Χορός: σὺ δʼ ἐκ μὲν οἴκων πατρίων ἔπλευσας
(432)  Χορός: μαινομένᾳ κραδίᾳ, διδύμους ὁρίσασα πόντου
(433)  Χορός: πέτρας· ἐπὶ δὲ ξένᾳ
(435)  Χορός: ναίεις χθονί, τᾶς ἀνάνδρου
(436)  Χορός: κοίτας ὀλέσασα λέκτρον,
(437)  Χορός: τάλαινα, φυγὰς δὲ χώρας
(438)  Χορός: ἄτιμος ἐλαύνῃ.
(439x) == Antistrophe 2 ==
(439)  Χορός: βέβακε δʼ ὅρκων χάρις, οὐδʼ ἔτʼ αἰδὼς
(440)  Χορός: Ἑλλάδι τᾷ μεγάλᾳ μένει, αἰθερία δʼ ἀνέπτα.
(441)  Χορός: σοὶ δʼ οὔτε πατρὸς δόμοι,
(442)  Χορός: δύστανε, μεθορμίσασθαι
(443)  Χορός: μόχθων πάρα, τῶν τε λέκτρων
(444)  Χορός: ἄλλα βασίλεια κρείσσων
(445)  Χορός: δόμοισιν ἐπέστα.
(446x) === Episode ===
(446)  Ἰάσων: οὐ νῦν κατεῖδον πρῶτον ἀλλὰ πολλάκις
(447)  Ἰάσων: τραχεῖαν ὀργὴν ὡς ἀμήχανον κακόν.
(448)  Ἰάσων: σοὶ γὰρ παρὸν γῆν τήνδε καὶ δόμους ἔχειν
(449)  Ἰάσων: κούφως φερούσῃ κρεισσόνων βουλεύματα,
(450)  Ἰάσων: λόγων ματαίων οὕνεκʼ ἐκπεσῇ χθονός.
(451)  Ἰάσων: κἀμοὶ μὲν οὐδὲν πρᾶγμα· μὴ παύσῃ ποτὲ
(452)  Ἰάσων: λέγουσʼ Ἰάσονʼ ὡς κάκιστός ἐστʼ ἀνήρ·
(453)  Ἰάσων: ἃ δʼ ἐς τυράννους ἐστί σοι λελεγμένα,
(454)  Ἰάσων: πᾶν κέρδος ἡγοῦ ζημιουμένη φυγῇ.
(455)  Ἰάσων: κἀγὼ μὲν αἰεὶ βασιλέων θυμουμένων
(456)  Ἰάσων: ὀργὰς ἀφῄρουν καί σʼ ἐβουλόμην μένειν·
(457)  Ἰάσων: σὺ δʼ οὐκ ἀνίεις μωρίας, λέγουσʼ ἀεὶ
(458)  Ἰάσων: κακῶς τυράννους· τοιγὰρ ἐκπεσῇ χθονός.
(459)  Ἰάσων: ὅμως δὲ κἀκ τῶνδʼ οὐκ ἀπειρηκὼς φίλοις
(460)  Ἰάσων: ἥκω, τὸ σὸν δὲ προσκοπούμενος, γύναι,
(461)  Ἰάσων: ὡς μήτʼ ἀχρήμων σὺν τέκνοισιν ἐκπέσῃς
(462)  Ἰάσων: μήτʼ ἐνδεής του· πόλλʼ ἐφέλκεται φυγὴ
(463)  Ἰάσων: κακὰ ξὺν αὑτῇ. καὶ γὰρ εἰ σύ με στυγεῖς,
(464)  Ἰάσων: οὐκ ἂν δυναίμην σοὶ κακῶς φρονεῖν ποτε.
(465)  Μήδεια: ὦ παγκάκιστε, τοῦτο γάρ σʼ εἰπεῖν ἔχω,
(466)  Μήδεια: γλώσσῃ μέγιστον εἰς ἀνανδρίαν κακόν·
(467)  Μήδεια: ἦλθες πρὸς ἡμᾶς, ἦλθες ἔχθιστος γεγώς;
(468)  Μήδεια: θεοῖς τε κἀμοὶ παντί τʼ ἀνθρώπων γένει;
(469)  Μήδεια: οὔτοι θράσος τόδʼ ἐστὶν οὐδʼ εὐτολμία,
(470)  Μήδεια: φίλους κακῶς δράσαντʼ ἐναντίον βλέπειν,
(471)  Μήδεια: ἀλλʼ ἡ μεγίστη τῶν ἐν ἀνθρώποις νόσων
(472)  Μήδεια: πασῶν, ἀναίδειʼ· εὖ δʼ ἐποίησας μολών·
(473)  Μήδεια: ἐγώ τε γὰρ λέξασα κουφισθήσομαι
(474)  Μήδεια: ψυχὴν κακῶς σε καὶ σὺ λυπήσῃ κλύων.
(475)  Μήδεια: ἐκ τῶν δὲ πρώτων πρῶτον ἄρξομαι λέγειν.
(476)  Μήδεια: ἔσῳσά σʼ, ὡς ἴσασιν Ἑλλήνων ὅσοι
(477)  Μήδεια: ταὐτὸν συνεισέβησαν Ἀργῷον σκάφος,
(478)  Μήδεια: πεμφθέντα ταύρων πυρπνόων ἐπιστάτην
(479)  Μήδεια: ζεύγλῃσι καὶ σπεροῦντα θανάσιμον γύην·
(480)  Μήδεια: δράκοντά θʼ, ὃς πάγχρυσον ἀμπέχων δέρας
(481)  Μήδεια: σπείραις ἔσῳζε πολυπλόκοις ἄυπνος ὤν,
(482)  Μήδεια: κτείνασʼ ἀνέσχον σοὶ φάος σωτήριον.
(483)  Μήδεια: αὐτὴ δὲ πατέρα καὶ δόμους προδοῦσʼ ἐμοὺς
(484)  Μήδεια: τὴν Πηλιῶτιν εἰς Ἰωλκὸν ἱκόμην
(485)  Μήδεια: σὺν σοί, πρόθυμος μᾶλλον ἢ σοφωτέρα·
(486)  Μήδεια: Πελίαν τʼ ἀπέκτεινʼ, ὥσπερ ἄλγιστον θανεῖν,
(487)  Μήδεια: παίδων ὑπʼ αὐτοῦ, πάντα τʼ ἐξεῖλον δόμον.
(488)  Μήδεια: καὶ ταῦθʼ ὑφʼ ἡμῶν, ὦ κάκιστʼ ἀνδρῶν, παθὼν
(489)  Μήδεια: προύδωκας ἡμᾶς, καινὰ δʼ ἐκτήσω λέχη—
(490)  Μήδεια: παίδων γεγώτων· εἰ γὰρ ἦσθʼ ἄπαις ἔτι,
(491)  Μήδεια: συγγνώστʼ ἂν ἦν σοι τοῦδʼ ἐρασθῆναι λέχους.
(492)  Μήδεια: ὅρκων δὲ φρούδη πίστις, οὐδʼ ἔχω μαθεῖν
(493)  Μήδεια: ἦ θεοὺς νομίζεις τοὺς τότʼ οὐκ ἄρχειν ἔτι,
(494)  Μήδεια: ἢ καινὰ κεῖσθαι θέσμιʼ ἀνθρώποις τὰ νῦν,
(495)  Μήδεια: ἐπεὶ σύνοισθά γʼ εἰς ἔμʼ οὐκ εὔορκος ὤν.
(496)  Μήδεια: φεῦ δεξιὰ χείρ, ἧς σὺ πόλλʼ ἐλαμβάνου,
(497)  Μήδεια: καὶ τῶνδε γονάτων, ὡς μάτην κεχρῴσμεθα
(498)  Μήδεια: κακοῦ πρὸς ἀνδρός, ἐλπίδων δʼ ἡμάρτομεν.
(499)  Μήδεια: ἄγʼ· ὡς φίλῳ γὰρ ὄντι σοι κοινώσομαι
(500)  Μήδεια: —δοκοῦσα μὲν τί πρός γε σοῦ πράξειν καλῶς;
(501)  Μήδεια: ὅμως δʼ· ἐρωτηθεὶς γὰρ αἰσχίων φανῇ—
(502)  Μήδεια: νῦν ποῖ τράπωμαι; πότερα πρὸς πατρὸς δόμους,
(503)  Μήδεια: οὓς σοὶ προδοῦσα καὶ πάτραν ἀφικόμην;
(504)  Μήδεια: ἢ πρὸς ταλαίνας Πελιάδας; καλῶς γʼ ἂν οὖν
(505)  Μήδεια: δέξαιντό μʼ οἴκοις ὧν πατέρα κατέκτανον.
(506)  Μήδεια: ἔχει γὰρ οὕτω· τοῖς μὲν οἴκοθεν φίλοις
(507)  Μήδεια: ἐχθρὰ καθέστηχʼ, οὓς δέ μʼ οὐκ ἐχρῆν κακῶς
(508)  Μήδεια: δρᾶν, σοὶ χάριν φέρουσα πολεμίους ἔχω.
(509)  Μήδεια: τοιγάρ με πολλαῖς μακαρίαν Ἑλληνίδων
(510)  Μήδεια: ἔθηκας ἀντὶ τῶνδε· θαυμαστὸν δέ σε
(511)  Μήδεια: ἔχω πόσιν καὶ πιστὸν ἡ τάλαινʼ ἐγώ,
(512)  Μήδεια: εἰ φεύξομαί γε γαῖαν ἐκβεβλημένη,
(513)  Μήδεια: φίλων ἔρημος, σὺν τέκνοις μόνη μόνοις—
(514)  Μήδεια: καλόν γʼ ὄνειδος τῷ νεωστὶ νυμφίῳ,
(515)  Μήδεια: πτωχοὺς ἀλᾶσθαι παῖδας ἥ τʼ ἔσῳσά σε.
(516)  Μήδεια: ὦ Ζεῦ, τί δὴ χρυσοῦ μὲν ὃς κίβδηλος ᾖ
(517)  Μήδεια: τεκμήριʼ ἀνθρώποισιν ὤπασας σαφῆ,
(518)  Μήδεια: ἀνδρῶν δʼ ὅτῳ χρὴ τὸν κακὸν διειδέναι,
(519)  Μήδεια: οὐδεὶς χαρακτὴρ ἐμπέφυκε σώματι;
(520)  Χορός: δεινή τις ὀργὴ καὶ δυσίατος πέλει,
(521)  Χορός: ὅταν φίλοι φίλοισι συμβάλωσʼ ἔριν.
(522)  Ἰάσων: δεῖ μʼ, ὡς ἔοικε, μὴ κακὸν φῦναι λέγειν,
(523)  Ἰάσων: ἀλλʼ ὥστε ναὸς κεδνὸν οἰακοστρόφον
(524)  Ἰάσων: ἄκροισι λαίφους κρασπέδοις ὑπεκδραμεῖν
(525)  Ἰάσων: τὴν σὴν στόμαργον, ὦ γύναι, γλωσσαλγίαν.
(526)  Ἰάσων: ἐγὼ δʼ, ἐπειδὴ καὶ λίαν πυργοῖς χάριν,
(527)  Ἰάσων: Κύπριν νομίζω τῆς ἐμῆς ναυκληρίας
(528)  Ἰάσων: σώτειραν εἶναι θεῶν τε κἀνθρώπων μόνην.
(529)  Ἰάσων: σοὶ δʼ ἔστι μὲν νοῦς λεπτός—ἀλλʼ ἐπίφθονος
(530)  Ἰάσων: λόγος διελθεῖν, ὡς Ἔρως σʼ ἠνάγκασε
(531)  Ἰάσων: τόξοις ἀφύκτοις τοὐμὸν ἐκσῷσαι δέμας.
(532)  Ἰάσων: ἀλλʼ οὐκ ἀκριβῶς αὐτὸ θήσομαι λίαν·
(533)  Ἰάσων: ὅπῃ γὰρ οὖν ὤνησας, οὐ κακῶς ἔχει.
(534)  Ἰάσων: μείζω γε μέντοι τῆς ἐμῆς σωτηρίας
(535)  Ἰάσων: εἴληφας ἢ δέδωκας, ὡς ἐγὼ φράσω.
(536)  Ἰάσων: πρῶτον μὲν Ἑλλάδʼ ἀντὶ βαρβάρου χθονὸς
(537)  Ἰάσων: γαῖαν κατοικεῖς καὶ δίκην ἐπίστασαι
(538)  Ἰάσων: νόμοις τε χρῆσθαι μὴ πρὸς ἰσχύος χάριν·
(539)  Ἰάσων: πάντες δέ σʼ ᾔσθοντʼ οὖσαν Ἕλληνες σοφὴν
(540)  Ἰάσων: καὶ δόξαν ἔσχες· εἰ δὲ γῆς ἐπʼ ἐσχάτοις
(541)  Ἰάσων: ὅροισιν ᾤκεις, οὐκ ἂν ἦν λόγος σέθεν.
(542)  Ἰάσων: εἴη δʼ ἔμοιγε μήτε χρυσὸς ἐν δόμοις
(543)  Ἰάσων: μήτʼ Ὀρφέως κάλλιον ὑμνῆσαι μέλος,
(544)  Ἰάσων: εἰ μὴ ʼπίσημος ἡ τύχη γένοιτό μοι.
(545)  Ἰάσων: τοσαῦτα μέν σοι τῶν ἐμῶν πόνων πέρι
(546)  Ἰάσων: ἔλεξʼ· ἅμιλλαν γὰρ σὺ προύθηκας λόγων.
(547)  Ἰάσων: ἃ δʼ ἐς γάμους μοι βασιλικοὺς ὠνείδισας,
(548)  Ἰάσων: ἐν τῷδε δείξω πρῶτα μὲν σοφὸς γεγώς,
(549)  Ἰάσων: ἔπειτα σώφρων, εἶτα σοὶ μέγας φίλος
(550)  Ἰάσων: καὶ παισὶ τοῖς ἐμοῖσιν—ἀλλʼ ἔχʼ ἥσυχος.
(551)  Ἰάσων: ἐπεὶ μετέστην δεῦρʼ Ἰωλκίας χθονὸς
(552)  Ἰάσων: πολλὰς ἐφέλκων συμφορὰς ἀμηχάνους,
(553)  Ἰάσων: τί τοῦδʼ ἂν εὕρημʼ ηὗρον εὐτυχέστερον
(554)  Ἰάσων: ἢ παῖδα γῆμαι βασιλέως φυγὰς γεγώς;
(555)  Ἰάσων: οὐχ, ᾗ σὺ κνίζῃ, σὸν μὲν ἐχθαίρων λέχος,
(556)  Ἰάσων: καινῆς δὲ νύμφης ἱμέρῳ πεπληγμένος,
(557)  Ἰάσων: οὐδʼ εἰς ἅμιλλαν πολύτεκνον σπουδὴν ἔχων·
(558)  Ἰάσων: ἅλις γὰρ οἱ γεγῶτες οὐδὲ μέμφομαι·
(559)  Ἰάσων: ἀλλʼ ὡς, τὸ μὲν μέγιστον, οἰκοῖμεν καλῶς
(560)  Ἰάσων: καὶ μὴ σπανιζοίμεσθα, γιγνώσκων ὅτι
(561)  Ἰάσων: πένητα φεύγει πᾶς τις ἐκποδὼν φίλος,
(562)  Ἰάσων: παῖδας δὲ θρέψαιμʼ ἀξίως δόμων ἐμῶν
(563)  Ἰάσων: σπείρας τʼ ἀδελφοὺς τοῖσιν ἐκ σέθεν τέκνοις
(564)  Ἰάσων: ἐς ταὐτὸ θείην, καὶ ξυναρτήσας γένος
(565)  Ἰάσων: εὐδαιμονοῖμεν. σοί τε γὰρ παίδων τί δεῖ;
(566)  Ἰάσων: ἐμοί τε λύει τοῖσι μέλλουσιν τέκνοις
(567)  Ἰάσων: τὰ ζῶντʼ ὀνῆσαι. μῶν βεβούλευμαι κακῶς;
(568)  Ἰάσων: οὐδʼ ἂν σὺ φαίης, εἴ σε μὴ κνίζοι λέχος.
(569)  Ἰάσων: ἀλλʼ ἐς τοσοῦτον ἥκεθʼ ὥστʼ ὀρθουμένης
(570)  Ἰάσων: εὐνῆς γυναῖκες πάντʼ ἔχειν νομίζετε,
(571)  Ἰάσων: ἢν δʼ αὖ γένηται ξυμφορά τις ἐς λέχος,
(572)  Ἰάσων: τὰ λῷστα καὶ κάλλιστα πολεμιώτατα
(573)  Ἰάσων: τίθεσθε. χρῆν γὰρ ἄλλοθέν ποθεν βροτοὺς
(574)  Ἰάσων: παῖδας τεκνοῦσθαι, θῆλυ δʼ οὐκ εἶναι γένος·
(575)  Ἰάσων: χοὕτως ἂν οὐκ ἦν οὐδὲν ἀνθρώποις κακόν.
(576)  Χορός: Ἰᾶσον, εὖ μὲν τούσδʼ ἐκόσμησας λόγους·
(577)  Χορός: ὅμως δʼ ἔμοιγε, κεἰ παρὰ γνώμην ἐρῶ,
(578)  Χορός: δοκεῖς προδοὺς σὴν ἄλοχον οὐ δίκαια δρᾶν.
(579)  Μήδεια: ἦ πολλὰ πολλοῖς εἰμι διάφορος βροτῶν.
(580)  Μήδεια: ἐμοὶ γὰρ ὅστις ἄδικος ὢν σοφὸς λέγειν
(581)  Μήδεια: πέφυκε, πλείστην ζημίαν ὀφλισκάνει·
(582)  Μήδεια: γλώσσῃ γὰρ αὐχῶν τἄδικʼ εὖ περιστελεῖν,
(583)  Μήδεια: τολμᾷ πανουργεῖν· ἔστι δʼ οὐκ ἄγαν σοφός.
(584)  Μήδεια: ὡς καὶ σὺ μή νυν εἰς ἔμʼ εὐσχήμων γένῃ
(585)  Μήδεια: λέγειν τε δεινός. ἓν γὰρ ἐκτενεῖ σʼ ἔπος·
(586)  Μήδεια: χρῆν σʼ, εἴπερ ἦσθα μὴ κακός, πείσαντά με
(587)  Μήδεια: γαμεῖν γάμον τόνδʼ, ἀλλὰ μὴ σιγῇ φίλων.
(588)  Ἰάσων: καλῶς γʼ ἄν, οἶμαι, τῷδʼ ὑπηρέτεις λόγῳ,
(589)  Ἰάσων: εἴ σοι γάμον κατεῖπον, ἥτις οὐδὲ νῦν
(590)  Ἰάσων: τολμᾷς μεθεῖναι καρδίας μέγαν χόλον.
(591)  Μήδεια: οὐ τοῦτό σʼ εἶχεν, ἀλλὰ βάρβαρον λέχος
(592)  Μήδεια: πρὸς γῆρας οὐκ εὔδοξον ἐξέβαινέ σοι.
(593)  Ἰάσων: εὖ νῦν τόδʼ ἴσθι, μὴ γυναικὸς οὕνεκα
(594)  Ἰάσων: γῆμαί με λέκτρα βασιλέων ἃ νῦν ἔχω,
(595)  Ἰάσων: ἀλλʼ, ὥσπερ εἶπον καὶ πάρος, σῷσαι θέλων
(596)  Ἰάσων: σέ, καὶ τέκνοισι τοῖς ἐμοῖς ὁμοσπόρους
(597)  Ἰάσων: φῦσαι τυράννους παῖδας, ἔρυμα δώμασι.
(598)  Μήδεια: μή μοι γένοιτο λυπρὸς εὐδαίμων βίος
(599)  Μήδεια: μηδʼ ὄλβος ὅστις τὴν ἐμὴν κνίζοι φρένα.
(600)  Ἰάσων: οἶσθʼ ὡς μέτευξαι, καὶ σοφωτέρα φανῇ;
(601)  Ἰάσων: τὰ χρηστὰ μή σοι λυπρὰ φαίνεσθαι ποτέ,
(602)  Ἰάσων: μηδʼ εὐτυχοῦσα δυστυχὴς εἶναι δοκεῖν.
(603)  Μήδεια: ὕβριζʼ, ἐπειδὴ σοὶ μὲν ἔστʼ ἀποστροφή,
(604)  Μήδεια: ἐγὼ δʼ ἔρημος τήνδε φευξοῦμαι χθόνα.
(605)  Ἰάσων: αὐτὴ τάδʼ εἵλου· μηδένʼ ἄλλον αἰτιῶ.
(606)  Μήδεια: τί δρῶσα; μῶν γαμοῦσα καὶ προδοῦσά σε;
(607)  Ἰάσων: ἀρὰς τυράννοις ἀνοσίους ἀρωμένη.
(608)  Μήδεια: καὶ σοῖς ἀραία γʼ οὖσα τυγχάνω δόμοις.
(609)  Ἰάσων: ὡς οὐ κρινοῦμαι τῶνδέ σοι τὰ πλείονα.
(610)  Ἰάσων: ἀλλʼ, εἴ τι βούλῃ παισὶν ἢ σαυτῆς φυγῇ
(611)  Ἰάσων: προσωφέλημα χρημάτων ἐμῶν λαβεῖν,
(612)  Ἰάσων: λέγʼ· ὡς ἕτοιμος ἀφθόνῳ δοῦναι χερὶ
(613)  Ἰάσων: ξένοις τε πέμπειν σύμβολʼ, οἳ δράσουσί σʼ εὖ.
(614)  Ἰάσων: καὶ ταῦτα μὴ θέλουσα μωρανεῖς, γύναι·
(615)  Ἰάσων: λήξασα δʼ ὀργῆς κερδανεῖς ἀμείνονα.
(616)  Μήδεια: οὔτʼ ἂν ξένοισι τοῖσι σοῖς χρησαίμεθʼ ἄν,
(617)  Μήδεια: οὔτʼ ἄν τι δεξαίμεσθα, μηδʼ ἡμῖν δίδου·
(618)  Μήδεια: κακοῦ γὰρ ἀνδρὸς δῶρʼ ὄνησιν οὐκ ἔχει.
(619)  Ἰάσων: ἀλλʼ οὖν ἐγὼ μὲν δαίμονας μαρτύρομαι,
(620)  Ἰάσων: ὡς πάνθʼ ὑπουργεῖν σοί τε καὶ τέκνοις θέλω·
(621)  Ἰάσων: σοὶ δʼ οὐκ ἀρέσκει τἀγάθʼ, ἀλλʼ αὐθαδίᾳ
(622)  Ἰάσων: φίλους ἀπωθῇ· τοιγὰρ ἀλγυνῇ πλέον.
(623)  Μήδεια: χώρει· πόθῳ γὰρ τῆς νεοδμήτου κόρης
(624)  Μήδεια: αἱρῇ χρονίζων δωμάτων ἐξώπιος.
(625)  Μήδεια: νύμφευʼ· ἴσως γάρ—σὺν θεῷ δʼ εἰρήσεται—
(626)  Μήδεια: γαμεῖς τοιοῦτον ὥστε σʼ ἀρνεῖσθαι γάμον.
(627y) === Chor ===
(627x) == Strophe 1 ==
(627)  Χορός: ἔρωτες ὑπὲρ μὲν ἄγαν
(628)  Χορός: ἐλθόντες οὐκ εὐδοξίαν
(629)  Χορός: οὐδʼ ἀρετὰν παρέδωκαν
(630)  Χορός: ἀνδράσιν· εἰ δʼ ἅλις ἔλθοι
(631)  Χορός: Κύπρις, οὐκ ἄλλα θεὸς εὔχαρις οὕτως.
(632)  Χορός: μήποτʼ, ὦ δέσποινʼ, ἐπʼ ἐμοὶ χρυσέων τόξων ἐφείης
(633)  Χορός: ἱμέρῳ χρίσασʼ ἄφυκτον οἰστόν.
(635x) == Antistrophe 1 ==
(635)  Χορός: στέργοι δέ με σωφροσύνα,
(636)  Χορός: δώρημα κάλλιστον θεῶν·
(637)  Χορός: μηδέ ποτʼ ἀμφιλόγους ὀργὰς
(638)  Χορός: ἀκόρεστά τε νείκη
(639)  Χορός: θυμὸν ἐκπλήξασʼ ἑτέροις ἐπὶ λέκτροις
(640)  Χορός: προσβάλοι δεινὰ Κύπρις, ἀπτολέμους δʼ εὐνὰς σεβίζουσʼ
(641)  Χορός: ὀξύφρων κρίνοι λέχη γυναικῶν.
(643x) == Strophe 2 ==
(643)  Χορός: ὦ πατρίς, ὦ δώματα, μὴ
(644)  Χορός: δῆτʼ ἄπολις γενοίμαν
(645)  Χορός: τὸν ἀμηχανίας ἔχουσα
(646)  Χορός: δυσπέρατον αἰῶνʼ,
(647)  Χορός: οἰκτροτάτων ἀχέων.
(648)  Χορός: θανάτῳ θανάτῳ πάρος δαμείην
(649)  Χορός: ἁμέραν τάνδʼ ἐξανύσασα· μό‖χθων
(650)  Χορός: δʼ οὐκ ἄλλος ὕπερθεν ἢ
(651)  Χορός: γᾶς πατρίας στέρεσθαι.
(652x) == Antistrophe 2 ==
(652)  Χορός: εἴδομεν, οὐκ ἐξ ἑτέρων
(653)  Χορός: μῦθον ἔχω φράσασθαι·
(655)  Χορός: σὲ γὰρ οὐ πόλις, οὐ φίλων τις
(656)  Χορός: ᾤκτισεν παθοῦσαν
(657)  Χορός: δεινότατον παθέων.
(658)  Χορός: ἀχάριστος ὄλοιθʼ, ὅτῳ πάρεστιν
(660)  Χορός: μὴ φίλους τιμᾶν καθαρᾶν ἀνοί‖ξαντα
(661)  Χορός: κλῇδα φρενῶν· ἐμοὶ
(662)  Χορός: μὲν φίλος οὔποτʼ ἔσται.
(663x) === Episode ===
(663)  Αἰγεύς: Μήδεια, χαῖρε· τοῦδε γὰρ προοίμιον
(664)  Αἰγεύς: κάλλιον οὐδεὶς οἶδε προσφωνεῖν φίλους.
(665)  Μήδεια: ὦ χαῖρε καὶ σύ, παῖ σοφοῦ Πανδίονος,
(666)  Μήδεια: Αἰγεῦ. πόθεν γῆς τῆσδʼ ἐπιστρωφᾷ πέδον;
(667)  Αἰγεύς: Φοίβου παλαιὸν ἐκλιπὼν χρηστήριον.
(668)  Μήδεια: τί δʼ ὀμφαλὸν γῆς θεσπιῳδὸν ἐστάλης;
(669)  Αἰγεύς: παίδων ἐρευνῶν σπέρμʼ ὅπως γένοιτό μοι.
(670)  Μήδεια: πρὸς θεῶν—ἄπαις γὰρ δεῦρʼ ἀεὶ τείνεις βίον;
(671)  Αἰγεύς: ἄπαιδές ἐσμεν δαίμονός τινος τύχῃ.
(672)  Μήδεια: δάμαρτος οὔσης, ἢ λέχους ἄπειρος ὤν;
(673)  Αἰγεύς: οὐκ ἐσμὲν εὐνῆς ἄζυγες γαμηλίου.
(674)  Μήδεια: τί δῆτα Φοῖβος εἶπέ σοι παίδων πέρι;
(675)  Αἰγεύς: σοφώτερʼ ἢ κατʼ ἄνδρα συμβαλεῖν ἔπη.
(676)  Μήδεια: θέμις μὲν ἡμᾶς χρησμὸν εἰδέναι θεοῦ;
(677)  Αἰγεύς: μάλιστʼ, ἐπεί τοι καὶ σοφῆς δεῖται φρενός.
(678)  Μήδεια: τί δῆτʼ ἔχρησε; λέξον, εἰ θέμις κλύειν.
(679)  Αἰγεύς: ἀσκοῦ με τὸν προύχοντα μὴ λῦσαι πόδα—
(680)  Μήδεια: πρὶν ἂν τί δράσῃς ἢ τίνʼ ἐξίκῃ χθόνα;
(681)  Αἰγεύς: πρὶν ἂν πατρῴαν αὖθις ἑστίαν μόλω.
(682)  Μήδεια: σὺ δʼ ὡς τί χρῄζων τήνδε ναυστολεῖς χθόνα;
(683)  Αἰγεύς: Πιτθεύς τις ἔστι, γῆς ἄναξ Tροζηνίας. . . .
(684)  Μήδεια: παῖς, ὡς λέγουσι, Πέλοπος, εὐσεβέστατος.
(685)  Αἰγεύς: τούτῳ θεοῦ μάντευμα κοινῶσαι θέλω.
(686)  Μήδεια: σοφὸς γὰρ ἁνὴρ καὶ τρίβων τὰ τοιάδε.
(687)  Αἰγεύς: κἀμοί γε πάντων φίλτατος δορυξένων.
(688)  Μήδεια: ἀλλʼ εὐτυχοίης καὶ τύχοις ὅσων ἐρᾷς.
(689)  Αἰγεύς: τί γὰρ σὸν ὄμμα χρώς τε συντέτηχʼ ὅδε;
(690)  Μήδεια: Αἰγεῦ, κάκιστός ἐστί μοι πάντων πόσις.
(691)  Αἰγεύς: τί φῄς; σαφῶς μοι σὰς φράσον δυσθυμίας.
(692)  Μήδεια: ἀδικεῖ μʼ Ἰάσων οὐδὲν ἐξ ἐμοῦ παθών.
(693)  Αἰγεύς: τί χρῆμα δράσας; φράζε μοι σαφέστερον.
(694)  Μήδεια: γυναῖκʼ ἐφʼ ἡμῖν δεσπότιν δόμων ἔχει.
(695)  Αἰγεύς: οὔ που τετόλμηκʼ ἔργον αἴσχιστον τόδε;
(696)  Μήδεια: σάφʼ ἴσθʼ· ἄτιμοι δʼ ἐσμὲν οἱ πρὸ τοῦ φίλοι.
(697)  Αἰγεύς: πότερον ἐρασθεὶς ἢ σὸν ἐχθαίρων λέχος;
(698)  Μήδεια: μέγαν γʼ ἔρωτα πιστὸς οὐκ ἔφυ φίλοις.
(699)  Αἰγεύς: ἴτω νυν, εἴπερ, ὡς λέγεις, ἐστὶν κακός.
(700)  Μήδεια: ἀνδρῶν τυράννων κῆδος ἠράσθη λαβεῖν.
(701)  Αἰγεύς: δίδωσι δʼ αὐτῷ τίς; πέραινέ μοι λόγον.
(702)  Μήδεια: Κρέων, ὃς ἄρχει τῆσδε γῆς Κορινθίας.
(703)  Αἰγεύς: συγγνωστὰ μέν τἄρʼ ἦν σε λυπεῖσθαι, γύναι.
(704)  Μήδεια: ὄλωλα· καὶ πρός γʼ ἐξελαύνομαι χθονός.
(705)  Αἰγεύς: πρὸς τοῦ; τόδʼ ἄλλο καινὸν αὖ λέγεις κακόν.
(706)  Μήδεια: Κρέων μʼ ἐλαύνει φυγάδα γῆς Κορινθίας.
(707)  Αἰγεύς: ἐᾷ δʼ Ἰάσων; οὐδὲ ταῦτʼ ἐπῄνεσα.
(708)  Μήδεια: λόγῳ μὲν οὐχί, καρτερεῖν δὲ βούλεται.
(709)  Μήδεια: ἀλλʼ ἄντομαί σε τῆσδε πρὸς γενειάδος
(710)  Μήδεια: γονάτων τε τῶν σῶν ἱκεσία τε γίγνομαι,
(711)  Μήδεια: οἴκτιρον οἴκτιρόν με τὴν δυσδαίμονα
(712)  Μήδεια: καὶ μή μʼ ἔρημον ἐκπεσοῦσαν εἰσίδῃς,
(713)  Μήδεια: δέξαι δὲ χώρᾳ καὶ δόμοις ἐφέστιον.
(714)  Μήδεια: οὕτως ἔρως σοὶ πρὸς θεῶν τελεσφόρος
(715)  Μήδεια: γένοιτο παίδων, καὐτὸς ὄλβιος θάνοις.
(716)  Μήδεια: εὕρημα δʼ οὐκ οἶσθʼ οἷον ηὕρηκας τόδε·
(717)  Μήδεια: παύσω δέ σʼ ὄντʼ ἄπαιδα καὶ παίδων γονὰς
(718)  Μήδεια: σπεῖραί σε θήσω· τοιάδʼ οἶδα φάρμακα.
(719)  Αἰγεύς: πολλῶν ἕκατι τήνδε σοι δοῦναι χάριν,
(720)  Αἰγεύς: γύναι, πρόθυμός εἰμι, πρῶτα μὲν θεῶν,
(721)  Αἰγεύς: ἔπειτα παίδων ὧν ἐπαγγέλλῃ γονάς·
(722)  Αἰγεύς: ἐς τοῦτο γὰρ δὴ φροῦδός εἰμι πᾶς ἐγώ.
(723)  Αἰγεύς: οὕτω δʼ ἔχει μοι· σοῦ μὲν ἐλθούσης χθόνα,
(724)  Αἰγεύς: πειράσομαί σου προξενεῖν δίκαιος ὤν.
(725)  Αἰγεύς: τόσον γε μέντοι σοι προσημαίνω, γύναι·
(726)  Αἰγεύς: ἐκ τῆσδε μὲν γῆς οὔ σʼ ἄγειν βουλήσομαι,
(727)  Αἰγεύς: αὐτὴ δʼ ἐάνπερ εἰς ἐμοὺς ἔλθῃς δόμους,
(728)  Αἰγεύς: μενεῖς ἄσυλος κοὔ σε μὴ μεθῶ τινι.
(729)  Αἰγεύς: ἐκ τῆσδε δʼ αὐτὴ γῆς ἀπαλλάσσου πόδα·
(730)  Αἰγεύς: ἀναίτιος γὰρ καὶ ξένοις εἶναι θέλω.
(731)  Μήδεια: ἔσται τάδʼ· ἀλλὰ πίστις εἰ γένοιτό μοι
(732)  Μήδεια: τούτων, ἔχοιμʼ ἂν πάντα πρὸς σέθεν καλῶς.
(733)  Αἰγεύς: μῶν οὐ πέποιθας; ἢ τί σοι τὸ δυσχερές;
(734)  Μήδεια: πέποιθα· Πελίου δʼ ἐχθρός ἐστί μοι δόμος
(735)  Μήδεια: Κρέων τε. τούτοις δʼ ὁρκίοισι μὲν ζυγεὶς
(736)  Μήδεια: ἄγουσιν οὐ μεθεῖʼ ἂν ἐκ γαίας ἐμέ·
(737)  Μήδεια: λόγοις δὲ συμβὰς καὶ θεῶν ἀνώμοτος
(738)  Μήδεια: φίλος γένοιʼ ἂν τἀπικηρυκεύματα·—
(739)  Μήδεια: οὐκ ἂν πίθοιο· τἀμὰ μὲν γὰρ ἀσθενῆ,
(740)  Μήδεια: τοῖς δʼ ὄλβος ἐστὶ καὶ δόμος τυραννικός.
(741)  Αἰγεύς: πολλὴν ἔλεξας ἐν λόγοις προμηθίαν·
(742)  Αἰγεύς: ἀλλʼ, εἰ δοκεῖ σοι, δρᾶν τάδʼ οὐκ ἀφίσταμαι.
(743)  Αἰγεύς: ἐμοί τε γὰρ τάδʼ ἐστὶν ἀσφαλέστατα,
(744)  Αἰγεύς: σκῆψίν τινʼ ἐχθροῖς σοῖς ἔχοντα δεικνύναι,
(745)  Αἰγεύς: τὸ σόν τʼ ἄραρε μᾶλλον· ἐξηγοῦ θεούς.
(746)  Μήδεια: ὄμνυ πέδον Γῆς, πατέρα θʼ Ἥλιον πατρὸς
(747)  Μήδεια: τοὐμοῦ, θεῶν τε συντιθεὶς ἅπαν γένος.
(748)  Αἰγεύς: τί χρῆμα δράσειν ἢ τί μὴ δράσειν; λέγε.
(749)  Μήδεια: μήτʼ αὐτὸς ἐκ γῆς σῆς ἔμʼ ἐκβαλεῖν ποτε,
(750)  Μήδεια: μήτʼ ἄλλος ἤν τις τῶν ἐμῶν ἐχθρῶν ἄγειν
(751)  Μήδεια: χρῄζῃ, μεθήσειν ζῶν ἑκουσίῳ τρόπῳ.
(752)  Αἰγεύς: ὄμνυμι Γαῖαν Ἡλίου θʼ ἁγνὸν σέβας
(753)  Αἰγεύς: θεούς τε πάντας ἐμμενεῖν ἅ σου κλύω.
(754)  Μήδεια: ἀρκεῖ· τί δʼ ὅρκῳ τῷδε μὴ ʼμμένων πάθοις;
(755)  Αἰγεύς: ἃ τοῖσι δυσσεβοῦσι γίγνεται βροτῶν.
(756)  Μήδεια: χαίρων πορεύου· πάντα γὰρ καλῶς ἔχει.
(757)  Μήδεια: κἀγὼ πόλιν σὴν ὡς τάχιστʼ ἀφίξομαι,
(758)  Μήδεια: πράξασʼ ἃ μέλλω καὶ τυχοῦσʼ ἃ βούλομαι.
(759x) == Anapäste ==
(759)  Χορός: ἀλλά σʼ ὁ Μαίας πομπαῖος ἄναξ
(760)  Χορός: πελάσειε δόμοις, ὧν τʼ ἐπίνοιαν
(761)  Χορός: σπεύδεις κατέχων πράξειας, ἐπεὶ
(762)  Χορός: γενναῖος ἀνήρ,
(763)  Χορός: Αἰγεῦ, παρʼ ἐμοὶ δεδόκησαι.
(764)  Μήδεια: ὦ Ζεῦ Δίκη τε Ζηνὸς Ἡλίου τε φῶς,
(765)  Μήδεια: νῦν καλλίνικοι τῶν ἐμῶν ἐχθρῶν, φίλαι,
(766)  Μήδεια: γενησόμεσθα κεἰς ὁδὸν βεβήκαμεν·
(767)  Μήδεια: νῦν δʼ ἐλπὶς ἐχθροὺς τοὺς ἐμοὺς τείσειν δίκην.
(768)  Μήδεια: οὗτος γὰρ ἁνὴρ ᾗ μάλιστʼ ἐκάμνομεν
(769)  Μήδεια: λιμὴν πέφανται τῶν ἐμῶν βουλευμάτων·
(770)  Μήδεια: ἐκ τοῦδʼ ἀναψόμεσθα πρυμνήτην κάλων,
(771)  Μήδεια: μολόντες ἄστυ καὶ πόλισμα Παλλάδος.
(772)  Μήδεια: ἤδη δὲ πάντα τἀμά σοι βουλεύματα
(773)  Μήδεια: λέξω· δέχου δὲ μὴ πρὸς ἡδονὴν λόγους.
(774)  Μήδεια: πέμψασʼ ἐμῶν τινʼ οἰκετῶν Ἰάσονα
(775)  Μήδεια: ἐς ὄψιν ἐλθεῖν τὴν ἐμὴν αἰτήσομαι·
(776)  Μήδεια: μολόντι δʼ αὐτῷ μαλθακοὺς λέξω λόγους,
(777)  Μήδεια: ὡς καὶ δοκεῖ μοι ταὐτά, καὶ καλῶς ἔχειν
(778)  Μήδεια: γάμους τυράννων οὓς προδοὺς ἡμᾶς ἔχει·
(779)  Μήδεια: καὶ ξύμφορʼ εἶναι καὶ καλῶς ἐγνωσμένα.
(780)  Μήδεια: παῖδας δὲ μεῖναι τοὺς ἐμοὺς αἰτήσομαι,
(781)  Μήδεια: οὐχ ὡς λιποῦσʼ ἂν πολεμίας ἐπὶ χθονὸς
(782)  Μήδεια: ἐχθροῖσι παῖδας τοὺς ἐμοὺς καθυβρίσαι,
(783)  Μήδεια: ἀλλʼ ὡς δόλοισι παῖδα βασιλέως κτάνω.
(784)  Μήδεια: πέμψω γὰρ αὐτοὺς δῶρʼ ἔχοντας ἐν χεροῖν,
(785)  Μήδεια: νύμφῃ φέροντας, τήνδε μὴ φυγεῖν χθόνα,
(786)  Μήδεια: λεπτόν τε πέπλον καὶ πλόκον χρυσήλατον·
(787)  Μήδεια: κἄνπερ λαβοῦσα κόσμον ἀμφιθῇ χροΐ,
(788)  Μήδεια: κακῶς ὀλεῖται πᾶς θʼ ὃς ἂν θίγῃ κόρης·
(789)  Μήδεια: τοιοῖσδε χρίσω φαρμάκοις δωρήματα.
(790)  Μήδεια: ἐνταῦθα μέντοι τόνδʼ ἀπαλλάσσω λόγον·
(791)  Μήδεια: ᾤμωξα δʼ οἷον ἔργον ἔστʼ ἐργαστέον
(792)  Μήδεια: τοὐντεῦθεν ἡμῖν· τέκνα γὰρ κατακτενῶ
(793)  Μήδεια: τἄμʼ· οὔτις ἔστιν ὅστις ἐξαιρήσεται·
(794)  Μήδεια: δόμον τε πάντα συγχέασʼ Ἰάσονος
(795)  Μήδεια: ἔξειμι γαίας, φιλτάτων παίδων φόνον
(796)  Μήδεια: φεύγουσα καὶ τλᾶσʼ ἔργον ἀνοσιώτατον.
(797)  Μήδεια: οὐ γὰρ γελᾶσθαι τλητὸν ἐξ ἐχθρῶν, φίλαι.
(798)  Μήδεια: ἴτω· τί μοι ζῆν κέρδος; οὔτε μοι πατρὶς
(799)  Μήδεια: οὔτʼ οἶκος ἔστιν οὔτʼ ἀποστροφὴ κακῶν.
(800)  Μήδεια: ἡμάρτανον τόθʼ ἡνίκʼ ἐξελίμπανον
(801)  Μήδεια: δόμους πατρῴους, ἀνδρὸς Ἕλληνος λόγοις
(802)  Μήδεια: πεισθεῖσʼ, ὃς ἡμῖν σὺν θεῷ τείσει δίκην.
(803)  Μήδεια: οὔτʼ ἐξ ἐμοῦ γὰρ παῖδας ὄψεταί ποτε
(804)  Μήδεια: ζῶντας τὸ λοιπὸν οὔτε τῆς νεοζύγου
(805)  Μήδεια: νύμφης τεκνώσει παῖδʼ, ἐπεὶ κακῶς κακὴν
(806)  Μήδεια: θανεῖν σφʼ ἀνάγκη τοῖς ἐμοῖσι φαρμάκοις.
(807)  Μήδεια: μηδείς με φαύλην κἀσθενῆ νομιζέτω
(808)  Μήδεια: μηδʼ ἡσυχαίαν, ἀλλὰ θατέρου τρόπου,
(809)  Μήδεια: βαρεῖαν ἐχθροῖς καὶ φίλοισιν εὐμενῆ·
(810)  Μήδεια: τῶν γὰρ τοιούτων εὐκλεέστατος βίος.
(811)  Χορός: ἐπείπερ ἡμῖν τόνδʼ ἐκοίνωσας λόγον,
(812)  Χορός: σέ τʼʼ ὠφελεῖν θέλουσα, καὶ νόμοις βροτῶν
(813)  Χορός: ξυλλαμβάνουσα, δρᾶν σʼ ἀπεννέπω τάδε.
(814)  Μήδεια: οὐκ ἔστιν ἄλλως· σοὶ δὲ συγγνώμη λέγειν
(815)  Μήδεια: τάδʼ ἐστί, μὴ πάσχουσαν, ὡς ἐγώ, κακῶς.
(816)  Χορός: ἀλλὰ κτανεῖν σὸν σπέρμα τολμήσεις, γύναι;
(817)  Μήδεια: οὕτω γὰρ ἂν μάλιστα δηχθείη πόσις.
(818)  Χορός: σὺ δʼ ἂν γένοιό γʼ ἀθλιωτάτη γυνή.
(819)  Μήδεια: ἴτω· περισσοὶ πάντες οὑν μέσῳ λόγοι.
(820)  Μήδεια: ἀλλʼ εἶα χώρει καὶ κόμιζʼ Ἰάσονα·
(821)  Μήδεια: ἐς πάντα γὰρ δὴ σοὶ τὰ πιστὰ χρώμεθα.
(822)  Μήδεια: λέξῃς δὲ μηδὲν τῶν ἐμοὶ δεδογμένων,
(823)  Μήδεια: εἴπερ φρονεῖς εὖ δεσπόταις γυνή τʼ ἔφυς.
(824y) === Chor ===
(824x) == Strophe 1 ==
(824)  Χορός: Ἐρεχθεΐδαι τὸ παλαιὸν ὄλβιοι
(825)  Χορός: καὶ θεῶν παῖδες μακάρων, ἱερᾶς
(826)  Χορός: χώρας ἀπορθήτου τʼ ἄπο, φερβόμενοι
(827)  Χορός: κλεινοτάταν σοφίαν, αἰεὶ διὰ λαμπροτάτου
(830)  Χορός: βαίνοντες ἁβρῶς αἰθέρος, ἔνθα ποθʼ ἁγνὰς
(831)  Χορός: ἐννέα Πιερίδας Μούσας λέγουσι
(832)  Χορός: ξανθὰν Ἁρμονίαν φυτεῦσαι·
(835x) == Antistrophe 1 ==
(835)  Χορός: τοῦ καλλινάου τʼ ἐπὶ Κηφισοῦ ῥοαῖς
(836)  Χορός: τὰν Κύπριν κλῄζουσιν ἀφυσσαμέναν
(837)  Χορός: χώραν καταπνεῦσαι μετρίας ἀνέμων
(840)  Χορός: ἡδυπνόους αὔρας· αἰεὶ δʼ ἐπιβαλλομέναν
(841)  Χορός: χαίταισιν εὐώδη ῥοδέων πλόκον ἀνθέων
(842)  Χορός: τᾷ Σοφίᾳ παρέδρους πέμπειν Ἔρωτας,
(845)  Χορός: παντοίας ἀρετᾶς ξυνεργούς.
(846x) == Strophe 2 ==
(846)  Χορός: πῶς οὖν ἱερῶν ποταμῶν
(847)  Χορός: ἢ πόλις; ἦ φίλων
(848)  Χορός: πόμπιμός σε χώρα
(849)  Χορός: τὰν παιδολέτειραν ἕξει,
(850)  Χορός: τὰν οὐχ ὁσίαν μετʼ ἄλλων;
(851)  Χορός: σκέψαι τεκέων πλαγάν,
(852)  Χορός: σκέψαι φόνον οἷον αἴρῃ.
(853)  Χορός: μή, πρὸς γονάτων σε πάντη
(854)  Χορός: πάντως ἱκετεύομεν,
(855)  Χορός: τέκνα φονεύσῃς.
(856x) == Antistrophe 2 ==
(856)  Χορός: πόθεν θράσος ἢ φρενὸς ἢ
(857)  Χορός: χειρὶ τέκνων σέθεν
(858)  Χορός: καρδίᾳ τε λήψῃ
(859)  Χορός: δεινὰν προσάγουσα τόλμαν;
(860)  Χορός: πῶς δʼ ὄμματα προσβαλοῦσα
(861)  Χορός: τέκνοις ἄδακρυν μοῖραν
(862)  Χορός: σχήσεις φόνου; οὐ δυνάσῃ,
(863)  Χορός: παίδων ἱκετᾶν πιτνόντων,
(864)  Χορός: τέγξαι χέρα φοινίαν
(865)  Χορός: τλάμονι θυμῷ.
(866x) === Episode ===
(866)  Ἰάσων: ἥκω κελευσθείς· καὶ γὰρ οὖσα δυσμενὴς
(867)  Ἰάσων: οὔ τἂν ἁμάρτοις τοῦδέ γʼ, ἀλλʼ ἀκούσομαι
(868)  Ἰάσων: τί χρῆμα βούλῃ καινὸν ἐξ ἐμοῦ, γύναι.
(869)  Μήδεια: Ἰᾶσον, αἰτοῦμαί σε τῶν εἰρημένων
(870)  Μήδεια: συγγνώμονʼ εἶναι· τὰς δʼ ἐμὰς ὀργὰς φέρειν
(871)  Μήδεια: εἰκός σʼ, ἐπεὶ νῷν πόλλʼ ὑπείργασται φίλα.
(872)  Μήδεια: ἐγὼ δʼ ἐμαυτῇ διὰ λόγων ἀφικόμην
(873)  Μήδεια: κἀλοιδόρησα· Σχετλία, τί μαίνομαι
(874)  Μήδεια: καὶ δυσμεναίνω τοῖσι βουλεύουσιν εὖ,
(875)  Μήδεια: ἐχθρὰ δὲ γαίας κοιράνοις καθίσταμαι
(876)  Μήδεια: πόσει θʼ, ὃς ἡμῖν δρᾷ τὰ συμφορώτατα,
(877)  Μήδεια: γήμας τύραννον καὶ κασιγνήτους τέκνοις
(878)  Μήδεια: ἐμοῖς φυτεύων; οὐκ ἀπαλλαχθήσομαι
(879)  Μήδεια: θυμοῦ—τί πάσχω;—θεῶν ποριζόντων καλῶς;
(880)  Μήδεια: οὐκ εἰσὶ μέν μοι παῖδες, οἶδα δὲ χθόνα
(881)  Μήδεια: φεύγοντας ἡμᾶς καὶ σπανίζοντας φίλων;
(882)  Μήδεια: ταῦτʼ ἐννοήσασʼ ᾐσθόμην ἀβουλίαν
(883)  Μήδεια: πολλὴν ἔχουσα καὶ μάτην θυμουμένη.
(884)  Μήδεια: νῦν οὖν ἐπαινῶ· σωφρονεῖν τʼ ἐμοὶ δοκεῖς
(885)  Μήδεια: κῆδος τόδʼ ἡμῖν προσλαβών, ἐγὼ δʼ ἄφρων,
(886)  Μήδεια: ᾗ χρῆν μετεῖναι τῶνδε τῶν βουλευμάτων,
(887)  Μήδεια: καὶ ξυγγαμεῖν σοι, καὶ παρεστάναι λέχει
(888)  Μήδεια: νύμφην τε κηδεύουσαν ἥδεσθαι σέθεν.
(889)  Μήδεια: ἀλλʼ ἐσμὲν οἷόν ἐσμεν, οὐκ ἐρῶ κακόν,
(890)  Μήδεια: γυναῖκες· οὔκουν χρῆν σʼ ὁμοιοῦσθαι κακοῖς,
(891)  Μήδεια: οὐδʼ ἀντιτείνειν νήπιʼ ἀντὶ νηπίων.
(892)  Μήδεια: παριέμεσθα, καί φαμεν κακῶς φρονεῖν
(893)  Μήδεια: τότʼ, ἀλλʼ ἄμεινον νῦν βεβούλευμαι τάδε·
(894)  Μήδεια: ὦ τέκνα τέκνα, δεῦτε, λείπετε στέγας,
(895)  Μήδεια: ἐξέλθετʼ, ἀσπάσασθε καὶ προσείπατε
(896)  Μήδεια: πατέρα μεθʼ ἡμῶν, καὶ διαλλάχθηθʼ ἅμα
(897)  Μήδεια: τῆς πρόσθεν ἔχθρας ἐς φίλους μητρὸς μέτα·
(898)  Μήδεια: σπονδαὶ γὰρ ἡμῖν καὶ μεθέστηκεν χόλος.
(899)  Μήδεια: λάβεσθε χειρὸς δεξιᾶς· οἴμοι, κακῶν
(900)  Μήδεια: ὡς ἐννοοῦμαι δή τι τῶν κεκρυμμένων.
(901)  Μήδεια: ἆρʼ, ὦ τέκνʼ, οὕτω καὶ πολὺν ζῶντες χρόνον
(902)  Μήδεια: φίλην ὀρέξετʼ ὠλένην; τάλαινʼ ἐγώ,
(903)  Μήδεια: ὡς ἀρτίδακρύς εἰμι καὶ φόβου πλέα.
(904)  Μήδεια: χρόνῳ δὲ νεῖκος πατρὸς ἐξαιρουμένη
(905)  Μήδεια: ὄψιν τέρειναν τήνδʼ ἔπλησα δακρύων.
(906)  Χορός: κἀμοὶ κατʼ ὄσσων χλωρὸν ὡρμήθη δάκρυ·
(907)  Χορός: καὶ μὴ προβαίη μεῖζον ἢ τὸ νῦν κακόν.
(908)  Ἰάσων: αἰνῶ, γύναι, τάδʼ, οὐδʼ ἐκεῖνα μέμφομαι·
(909)  Ἰάσων: εἰκὸς γὰρ ὀργὰς θῆλυ ποιεῖσθαι γένος
(910)  Ἰάσων: γάμου παρεμπολῶντος ἀλλοίου πόσει.
(911)  Ἰάσων: ἀλλʼ ἐς τὸ λῷον σὸν μεθέστηκεν κέαρ,
(912)  Ἰάσων: ἔγνως δὲ τὴν νικῶσαν, ἀλλὰ τῷ χρόνῳ,
(913)  Ἰάσων: βουλήν· γυναικὸς ἔργα ταῦτα σώφρονος.
(914)  Ἰάσων: ὑμῖν δέ, παῖδες, οὐκ ἀφροντίστως πατὴρ
(915)  Ἰάσων: πολλὴν ἔθηκε σὺν θεοῖς σωτηρίαν·
(916)  Ἰάσων: οἶμαι γὰρ ὑμᾶς τῆσδε γῆς Κορινθίας
(917)  Ἰάσων: τὰ πρῶτʼ ἔσεσθαι σὺν κασιγνήτοις ἔτι.
(918)  Ἰάσων: ἀλλʼ αὐξάνεσθε· τἄλλα δʼ ἐξεργάζεται
(919)  Ἰάσων: πατήρ τε καὶ θεῶν ὅστις ἐστὶν εὐμενής·
(920)  Ἰάσων: ἴδοιμι δʼ ὑμᾶς εὐτραφεῖς ἥβης τέλος
(921)  Ἰάσων: μολόντας, ἐχθρῶν τῶν ἐμῶν ὑπερτέρους.
(922)  Ἰάσων: αὕτη, τί χλωροῖς δακρύοις τέγγεις κόρας,
(923)  Ἰάσων: στρέψασα λευκὴν ἔμπαλιν παρηίδα;
(924)  Ἰάσων: κοὐκ ἀσμένη τόνδʼ ἐξ ἐμοῦ δέχῃ λόγον;
(925)  Μήδεια: οὐδέν. τέκνων τῶνδʼ ἐννοουμένη πέρι.
(926)  Ἰάσων: θάρσει νυν· εὖ γὰρ τῶνδʼ ἐγὼ θήσω πέρι.
(927)  Μήδεια: δράσω τάδʼ· οὔτοι σοῖς ἀπιστήσω λόγοις·
(928)  Μήδεια: γυνὴ δὲ θῆλυ κἀπὶ δακρύοις ἔφυ.
(929)  Ἰάσων: τί δῆτα λίαν τοῖσδʼ ἐπιστένεις τέκνοις;
(930)  Μήδεια: ἔτικτον αὐτούς· ζῆν δʼ ὅτʼ ἐξηύχου τέκνα,
(931)  Μήδεια: ἐσῆλθέ μʼ οἶκτος εἰ γενήσεται τάδε.
(932)  Μήδεια: ἀλλʼ ὧνπερ οὕνεκʼ εἰς ἐμοὺς ἥκεις λόγους,
(933)  Μήδεια: τὰ μὲν λέλεκται, τῶν δʼ ἐγὼ μνησθήσομαι.
(934)  Μήδεια: ἐπεὶ τυράννοις γῆς μʼ ἀποστεῖλαι δοκεῖ—
(935)  Μήδεια: κἀμοὶ τάδʼ ἐστὶ λῷστα, γιγνώσκω καλῶς,
(936)  Μήδεια: μήτʼ ἐμποδὼν σοὶ μήτε κοιράνοις χθονὸς
(937)  Μήδεια: ναίειν· δοκῶ γὰρ δυσμενὴς εἶναι δόμοις—
(938)  Μήδεια: ἡμεῖς μὲν ἐκ γῆς τῆσδʼ ἀπαίρομεν φυγῇ,
(939)  Μήδεια: παῖδες δʼ ὅπως ἂν ἐκτραφῶσι σῇ χερί,
(940)  Μήδεια: αἰτοῦ Κρέοντα τήνδε μὴ φεύγειν χθόνα.
(941)  Ἰάσων: οὐκ οἶδʼ ἂν εἰ πείσαιμι, πειρᾶσθαι δὲ χρή.
(942)  Μήδεια: σὺ δʼ ἀλλὰ σὴν κέλευσον αἰτεῖσθαι πατρὸς
(943)  Μήδεια: γυναῖκα παῖδας τήνδε μὴ φεύγειν χθόνα.
(944)  Ἰάσων: μάλιστα, καὶ πείσειν γε δοξάζω σφʼ ἐγώ.
(945)  Μήδεια: εἴπερ γυναικῶν ἐστι τῶν ἄλλων μία.
(946)  Μήδεια: συλλήψομαι δὲ τοῦδέ σοι κἀγὼ πόνου·
(947)  Μήδεια: πέμψω γὰρ αὐτῇ δῶρʼ ἃ καλλιστεύεται
(948)  Μήδεια: τῶν νῦν ἐν ἀνθρώποισιν, οἶδʼ ἐγώ, πολύ,
(949)  Μήδεια: λεπτόν τε πέπλον καὶ πλόκον χρυσήλατον
(950)  Μήδεια: παῖδας φέροντας. ἀλλʼ ὅσον τάχος χρεὼν
(951)  Μήδεια: κόσμον κομίζειν δεῦρο προσπόλων τινά.
(952)  Μήδεια: εὐδαιμονήσει δʼ οὐχ ἕν, ἀλλὰ μυρία,
(953)  Μήδεια: ἀνδρός τʼ ἀρίστου σοῦ τυχοῦσʼ ὁμευνέτου
(954)  Μήδεια: κεκτημένη τε κόσμον ὅν ποθʼ Ἥλιος
(955)  Μήδεια: πατρὸς πατὴρ δίδωσιν ἐκγόνοισιν οἷς.
(956)  Μήδεια: λάζυσθε φερνὰς τάσδε, παῖδες, ἐς χέρας
(957)  Μήδεια: καὶ τῇ τυράννῳ μακαρίᾳ νύμφῃ δότε
(958)  Μήδεια: φέροντες· οὔτοι δῶρα μεμπτὰ δέξεται.
(959)  Ἰάσων: τί δʼ, ὦ ματαία, τῶνδε σὰς κενοῖς χέρας;
(960)  Ἰάσων: δοκεῖς σπανίζειν δῶμα βασίλειον πέπλων,
(961)  Ἰάσων: δοκεῖς δὲ χρυσοῦ; σῷζε, μὴ δίδου τάδε.
(962)  Ἰάσων: εἴπερ γὰρ ἡμᾶς ἀξιοῖ λόγου τινὸς
(963)  Ἰάσων: γυνή, προθήσει χρημάτων, σάφʼ οἶδʼ ἐγώ.
(964)  Μήδεια: μή μοι σύ· πείθειν δῶρα καὶ θεοὺς λόγος·
(965)  Μήδεια: χρυσὸς δὲ κρείσσων μυρίων λόγων βροτοῖς.
(966)  Μήδεια: κείνης ὁ δαίμων, κεῖνα νῦν αὔξει θεός,
(967)  Μήδεια: νέα τυραννεῖ· τῶν δʼ ἐμῶν παίδων φυγὰς
(968)  Μήδεια: ψυχῆς ἂν ἀλλαξαίμεθʼ, οὐ χρυσοῦ μόνον.
(969)  Μήδεια: ἀλλʼ, ὦ τέκνʼ, εἰσελθόντε πλουσίους δόμους
(970)  Μήδεια: πατρὸς νέαν γυναῖκα, δεσπότιν δʼ ἐμήν,
(971)  Μήδεια: ἱκετεύετʼ, ἐξαιτεῖσθε μὴ φυγεῖν χθόνα,
(972)  Μήδεια: κόσμον διδόντες—τοῦδε γὰρ μάλιστα δεῖ—
(973)  Μήδεια: ἐς χεῖρʼ ἐκείνης δῶρα δέξασθαι τάδε.
(974)  Μήδεια: ἴθʼ ὡς τάχιστα· μητρὶ δʼ ὧν ἐρᾷ τυχεῖν
(975)  Μήδεια: εὐάγγελοι γένοισθε πράξαντες καλῶς.
(976y) === Chor ===
(976x) == Strophe 1 ==
(976)  Χορός: νῦν ἐλπίδες οὐκέτι μοι παίδων ζόας,
(977)  Χορός: οὐκέτι· στείχουσι γὰρ ἐς φόνον ἤδη.
(978)  Χορός: δέξεται νύμφα χρυσέων ἀναδεσμῶν
(979)  Χορός: δέξεται δύστανος ἄταν·
(980)  Χορός: ξανθᾷ δʼ ἀμφὶ κόμᾳ θήσει τὸν Ἅιδα
(981)  Χορός: κόσμον αὐτὰ χεροῖν. λαβοῦσα.
(983x) == Antistrophe 1 ==
(983)  Χορός: πείσει χάρις ἀμβρόσιός τʼ αὐγὰ πέπλων
(984)  Χορός: χρυσέων τευκτὸν στέφανον περιθέσθαι·
(985)  Χορός: νερτέροις δʼ ἤδη πάρα νυμφοκομήσει.
(986)  Χορός: τοῖον εἰς ἕρκος πεσεῖται
(987)  Χορός: καὶ μοῖραν θανάτου δύστανος· ἄταν δʼ
(988)  Χορός: οὐχ ὑπεκφεύξεται.
(990x) == Strophe 2 ==
(990)  Χορός: σὺ δʼ, ὦ τάλαν, ὦ κακόνυμφε κηδεμὼν τυράννων,
(991)  Χορός: παισὶν οὐ κατειδὼς
(992)  Χορός: ὄλεθρον βιοτᾷ προσάγεις ἀλόχῳ τε
(993)  Χορός: σᾷ στυγερὸν θάνατον.
(995)  Χορός: δύστανε μοίρας ὅσον παροίχῃ.
(996x) == Antistrophe 2 ==
(996)  Χορός: μεταστένομαι δὲ σὸν ἄλγος, ὦ τάλαινα παίδων
(997)  Χορός: μᾶτερ, ἃ φονεύσεις
(998)  Χορός: τέκνα νυμφιδίων ἕνεκεν λεχέων, ἅ
(1000)  Χορός: σοι προλιπὼν ἀνόμως
(1001)  Χορός: ἄλλᾳ ξυνοικεῖ πόσις συνεύνῳ.
(1002x) === Episode ===
(1002)  Παιδαγωγός: δέσποινʼ, ἀφεῖνται παῖδες οἵδε σοὶ φυγῆς,
(1003)  Παιδαγωγός: καὶ δῶρα νύμφη βασιλὶς ἀσμένη χεροῖν
(1004)  Παιδαγωγός: ἐδέξατʼ· εἰρήνη δὲ τἀκεῖθεν τέκνοις.
(1005)  Παιδαγωγός: ἔα.
(1005a)  Παιδαγωγός: τί συγχυθεῖσʼ ἕστηκας ἡνίκʼ εὐτυχεῖς;
(1006)  Παιδαγωγός: τί σὴν ἔστρεψας ἔμπαλιν παρηίδα
(1007)  Παιδαγωγός: κοὐκ ἀσμένη τόνδʼ ἐξ ἐμοῦ δέχῃ λόγον;
(1008)  Μήδεια: αἰαῖ.
(1008a)  Παιδαγωγός: τάδʼ οὐ ξυνῳδὰ τοῖσιν ἐξηγγελμένοις.
(1009)  Μήδεια: αἰαῖ μάλʼ αὖθις.
(1009b)  Παιδαγωγός.: μῶν τινʼ ἀγγέλλων τύχην
(1010)  Παιδαγωγός.: οὐκ οἶδα, δόξης δʼ ἐσφάλην εὐαγγέλου;
(1011)  Μήδεια: ἤγγειλας οἷʼ ἤγγειλας· οὐ σὲ μέμφομαι.·
(1012)  Παιδαγωγός: τί δαὶ κατηφεῖς ὄμμα καὶ δακρυρροεῖς;
(1013)  Μήδεια: πολλή μʼ ἀνάγκη, πρέσβυ· ταῦτα γὰρ θεοὶ
(1014)  Μήδεια: κἀγὼ κακῶς φρονοῦσʼ ἐμηχανησάμην.
(1015)  Παιδαγωγός: θάρσει· κάτει τοι καὶ σὺ πρὸς τέκνων ἔτι.
(1016)  Μήδεια: ἄλλους κατάξω πρόσθεν ἡ τάλαινʼ ἐγώ.
(1017)  Παιδαγωγός: οὔτοι μόνη σὺ σῶν ἀπεζύγης τέκνων·
(1018)  Παιδαγωγός: κούφως φέρειν χρὴ θνητὸν ὄντα συμφοράς.
(1019)  Μήδεια: δράσω τάδʼ. ἀλλὰ βαῖνε δωμάτων ἔσω
(1020)  Μήδεια: καὶ παισὶ πόρσυνʼ οἷα χρὴ καθʼ ἡμέραν.
(1021)  Μήδεια: ὦ τέκνα τέκνα, σφῷν μὲν ἔστι δὴ πόλις
(1022)  Μήδεια: καὶ δῶμʼ, ἐν ᾧ, λιπόντες ἀθλίαν ἐμέ,
(1023)  Μήδεια: οἰκήσετʼ αἰεὶ μητρὸς ἐστερημένοι·
(1024)  Μήδεια: ἐγὼ δʼ ἐς ἄλλην γαῖαν εἶμι δὴ φυγάς,
(1025)  Μήδεια: πρὶν σφῷν ὀνάσθαι κἀπιδεῖν εὐδαίμονας,
(1026)  Μήδεια: πρὶν λέκτρα καὶ γυναῖκα καὶ γαμηλίους
(1027)  Μήδεια: εὐνὰς ἀγῆλαι λαμπάδας τʼ ἀνασχεθεῖν.
(1028)  Μήδεια: ὦ δυστάλαινα τῆς ἐμῆς αὐθαδίας.
(1029)  Μήδεια: ἄλλως ἄρʼ ὑμᾶς, ὦ τέκνʼ, ἐξεθρεψάμην,
(1030)  Μήδεια: ἄλλως δʼ ἐμόχθουν καὶ κατεξάνθην πόνοις,
(1031)  Μήδεια: στερρὰς ἐνεγκοῦσʼ ἐν τόκοις ἀλγηδόνας.
(1032)  Μήδεια: ἦ μήν ποθʼ ἡ δύστηνος εἶχον ἐλπίδας
(1033)  Μήδεια: πολλὰς ἐν ὑμῖν, γηροβοσκήσειν τʼ ἐμὲ
(1034)  Μήδεια: καὶ κατθανοῦσαν χερσὶν εὖ περιστελεῖν,
(1035)  Μήδεια: ζηλωτὸν ἀνθρώποισι· νῦν δʼ ὄλωλε δὴ
(1036)  Μήδεια: γλυκεῖα φροντίς. σφῷν γὰρ ἐστερημένη
(1037)  Μήδεια: λυπρὸν διάξω βίοτον ἀλγεινόν τʼ ἐμοί.
(1038)  Μήδεια: ὑμεῖς δὲ μητέρʼ οὐκέτʼ ὄμμασιν φίλοις
(1039)  Μήδεια: ὄψεσθʼ, ἐς ἄλλο σχῆμʼ ἀποστάντες βίου.
(1040)  Μήδεια: φεῦ φεῦ· τί προσδέρκεσθέ μʼ ὄμμασιν, τέκνα;
(1041)  Μήδεια: τί προσγελᾶτε τὸν πανύστατον γέλων;
(1042)  Μήδεια: αἰαῖ· τί δράσω; καρδία γὰρ οἴχεται,
(1043)  Μήδεια: γυναῖκες, ὄμμα φαιδρὸν ὡς εἶδον τέκνων.
(1044)  Μήδεια: οὐκ ἂν δυναίμην· χαιρέτω βουλεύματα
(1045)  Μήδεια: τὰ πρόσθεν· ἄξω παῖδας ἐκ γαίας ἐμούς.
(1046)  Μήδεια: τί δεῖ με πατέρα τῶνδε τοῖς τούτων κακοῖς
(1047)  Μήδεια: λυποῦσαν αὐτὴν δὶς τόσα κτᾶσθαι κακά;
(1048)  Μήδεια: οὐ δῆτʼ ἔγωγε. χαιρέτω βουλεύματα.
(1049)  Μήδεια: καίτοι τί πάσχω; βούλομαι γέλωτʼ ὀφλεῖν
(1050)  Μήδεια: ἐχθροὺς μεθεῖσα τοὺς ἐμοὺς ἀζημίους;
(1051)  Μήδεια: τολμητέον τάδʼ. ἀλλὰ τῆς ἐμῆς κάκης,
(1052)  Μήδεια: τὸ καὶ προσέσθαι μαλθακοὺς λόγους φρενί.
(1053)  Μήδεια: χωρεῖτε, παῖδες, ἐς δόμους. ὅτῳ δὲ μὴ
(1054)  Μήδεια: θέμις παρεῖναι τοῖς ἐμοῖσι θύμασιν,
(1055)  Μήδεια: αὐτῷ μελήσει· χεῖρα δʼ οὐ διαφθερῶ.
(1056)  Μήδεια: ἆ ἆ.
(1056a)  Μήδεια: μὴ δῆτα, θυμέ, μὴ σύ γʼ ἐργάσῃ τάδε·
(1057)  Μήδεια: ἔασον αὐτούς, ὦ τάλαν, φεῖσαι τέκνων·
(1058)  Μήδεια: ἐκεῖ μεθʼ ἡμῶν ζῶντες εὐφρανοῦσί σε.
(1059)  Μήδεια: μὰ τοὺς παρʼ Ἅιδῃ νερτέρους ἀλάστορας,
(1060)  Μήδεια: οὔτοι ποτʼ ἔσται τοῦθʼ ὅπως ἐχθροῖς ἐγὼ
(1061)  Μήδεια: παῖδας παρήσω τοὺς ἐμοὺς καθυβρίσαι.
(1062)  Μήδεια: πάντως σφʼ ἀνάγκη κατθανεῖν· ἐπεὶ δὲ χρή,
(1063)  Μήδεια: ἡμεῖς κτενοῦμεν οἵπερ ἐξεφύσαμεν.
(1064)  Μήδεια: πάντως πέπρακται ταῦτα κοὐκ ἐκφεύξεται.
(1065)  Μήδεια: καὶ δὴ ʼπὶ κρατὶ στέφανος, ἐν πέπλοισι δὲ
(1066)  Μήδεια: νύμφη τύραννος ὄλλυται, σάφʼ οἶδʼ ἐγώ.
(1067)  Μήδεια: ἀλλʼ, εἶμι γὰρ δὴ τλημονεστάτην ὁδόν,
(1068)  Μήδεια: καὶ τούσδε πέμψω τλημονεστέραν ἔτι,
(1069)  Μήδεια: παῖδας προσειπεῖν βούλομαι.—δότʼ, ὦ τέκνα,
(1070)  Μήδεια: δότʼ ἀσπάσασθαι μητρὶ δεξιὰν χέρα.
(1071)  Μήδεια: ὦ φιλτάτη χείρ, φίλτατον δέ μοι στόμα
(1072)  Μήδεια: καὶ σχῆμα καὶ πρόσωπον εὐγενὲς τέκνων,
(1073)  Μήδεια: εὐδαιμονοῖτον, ἀλλʼ ἐκεῖ· τὰ δʼ ἐνθάδε
(1074)  Μήδεια: πατὴρ ἀφείλετʼ. ὦ γλυκεῖα προσβολή,
(1075)  Μήδεια: ὦ μαλθακὸς χρὼς πνεῦμά θʼ ἥδιστον τέκνων.
(1076)  Μήδεια: χωρεῖτε χωρεῖτʼ· οὐκέτʼ εἰμὶ προσβλέπειν
(1077)  Μήδεια: οἵα τε πρὸς ὑμᾶς, ἀλλὰ νικῶμαι κακοῖς.
(1078)  Μήδεια: καὶ μανθάνω μὲν οἷα δρᾶν μέλλω κακά,
(1079)  Μήδεια: θυμὸς δὲ κρείσσων τῶν ἐμῶν βουλευμάτων,
(1080)  Μήδεια: ὅσπερ μεγίστων αἴτιος κακῶν βροτοῖς.
(1081x) == Anapäste ==
(1081)  Χορός: πολλάκις ἤδη
(1082)  Χορός: διὰ λεπτοτέρων μύθων ἔμολον
(1083)  Χορός: καὶ πρὸς ἁμίλλας ἦλθον μείζους
(1084)  Χορός: ἢ χρὴ γενεὰν θῆλυν ἐρευνᾶν·
(1085)  Χορός: ἀλλὰ γὰρ ἔστιν μοῦσα καὶ ἡμῖν,
(1086)  Χορός: ἣ προσομιλεῖ σοφίας ἕνεκεν·
(1087)  Χορός: πάσαισι μὲν οὔ· παῦρον δὲ δὴ
(1088)  Χορός: γένος ἐν πολλαῖς εὕροις ἂν ἴσως
(1089)  Χορός: κοὐκ ἀπόμουσον τὸ γυναικῶν.
(1090)  Χορός: καί φημι βροτῶν οἵτινές εἰσιν
(1091)  Χορός: πάμπαν ἄπειροι μηδʼ ἐφύτευσαν
(1092)  Χορός: παῖδας, προφέρειν εἰς εὐτυχίαν
(1093)  Χορός: τῶν γειναμένων.
(1094)  Χορός: οἱ μὲν ἄτεκνοι διʼ ἀπειροσύνην
(1095)  Χορός: εἴθʼ ἡδὺ βροτοῖς εἴτʼ ἀνιαρὸν
(1096)  Χορός: παῖδες τελέθουσʼ οὐχὶ τυχόντες
(1097)  Χορός: πολλῶν μόχθων ἀπέχονται·
(1098)  Χορός: οἷσι δὲ τέκνων ἔστιν ἐν οἴκοις
(1099)  Χορός: γλυκερὸν βλάστημʼ, ὁρῶ μελέτῃ
(1100)  Χορός: κατατρυχομένους τὸν ἅπαντα χρόνον,
(1101)  Χορός: πρῶτον μὲν ὅπως θρέψουσι καλῶς
(1102)  Χορός: βίοτόν θʼ ὁπόθεν λείψουσι τέκνοις·
(1103)  Χορός: ἔτι δʼ ἐκ τούτων εἴτʼ ἐπὶ φλαύροις
(1104)  Χορός: εἴτʼ ἐπὶ χρηστοῖς
(1104a)  Χορός: μοχθοῦσι, τόδʼ ἐστὶν ἄδηλον.
(1105)  Χορός: ἓν δὲ τὸ πάντων λοίσθιον ἤδη
(1106)  Χορός: πᾶσιν κατερῶ θνητοῖσι κακόν·
(1107)  Χορός: καὶ δὴ γὰρ ἅλις βίοτόν θʼ ηὗρον
(1108)  Χορός: σῶμά τʼ ἐς ἥβην ἤλυθε τέκνων
(1109)  Χορός: χρηστοί τʼ ἐγένοντʼ· εἰ δὲ κυρήσαι
(1110)  Χορός: δαίμων οὕτως, φροῦδος ἐς Ἅιδην
(1111)  Χορός: θάνατος προφέρων σώματα τέκνων.
(1112)  Χορός: πῶς οὖν λύει πρὸς τοῖς ἄλλοις
(1113)  Χορός: τήνδʼ ἔτι λύπην ἀνιαροτάτην
(1114)  Χορός: παίδων ἕνεκεν
(1115)  Χορός: θνητοῖσι θεοὺς ἐπιβάλλειν;
(1116)  Μήδεια: φίλαι, πάλαι τοι προσμένουσα τὴν τύχην
(1117)  Μήδεια: καραδοκῶ τἀκεῖθεν οἷ προβήσεται.
(1118)  Μήδεια: καὶ δὴ δέδορκα τόνδε τῶν Ἰάσονος
(1119)  Μήδεια: στείχοντʼ ὀπαδῶν· πνεῦμα δʼ ἠρεθισμένον
(1120)  Μήδεια: δείκνυσιν ὥς τι καινὸν ἀγγελεῖ κακόν.
(1121)  Ἄγγελος: ὦ δεινὸν ἔργον παρανόμως εἰργασμένη,
(1122)  Ἄγγελος: Μήδεια, φεῦγε φεῦγε, μήτε ναΐαν
(1123)  Ἄγγελος: λιποῦσʼ ἀπήνην μήτʼ ὄχον πεδοστιβῆ.
(1124)  Μήδεια: τί δʼ ἄξιόν μοι τῆσδε τυγχάνει φυγῆς;
(1125)  Ἄγγελος: ὄλωλεν ἡ τύραννος ἀρτίως κόρη
(1126)  Ἄγγελος: Κρέων θʼ ὁ φύσας φαρμάκων τῶν σῶν ὕπο.
(1127)  Μήδεια: κάλλιστον εἶπας μῦθον, ἐν δʼ εὐεργέταις
(1128)  Μήδεια: τὸ λοιπὸν ἤδη καὶ φίλοις ἐμοῖς ἔσῃ.
(1129)  Ἄγγελος: τί φῄς; φρονεῖς μὲν ὀρθὰ κοὐ μαίνῃ, γύναι,
(1130)  Ἄγγελος: ἥτις, τυράννων ἑστίαν ᾐκισμένη,
(1131)  Ἄγγελος: χαίρεις κλύουσα κοὐ φοβῇ τὰ τοιάδε;
(1132)  Μήδεια: ἔχω τι κἀγὼ τοῖς γε σοῖς ἐναντίον
(1133)  Μήδεια: λόγοισιν εἰπεῖν· ἀλλὰ μὴ σπέρχου, φίλος,
(1134)  Μήδεια: λέξον δέ· πῶς ὤλοντο; δὶς τόσον γὰρ ἂν
(1135)  Μήδεια: τέρψειας ἡμᾶς, εἰ τεθνᾶσι παγκάκως.
(1136)  Ἄγγελος: ἐπεὶ τέκνων σῶν ἦλθε δίπτυχος γονὴ
(1137)  Ἄγγελος: σὺν πατρί, καὶ παρῆλθε νυμφικοὺς δόμους,
(1138)  Ἄγγελος: ἥσθημεν οἵπερ σοῖς ἐκάμνομεν κακοῖς
(1139)  Ἄγγελος: δμῶες· διʼ ὤτων δʼ εὐθὺς ἦν πολὺς λόγος
(1140)  Ἄγγελος: σὲ καὶ πόσιν σὸν νεῖκος ἐσπεῖσθαι τὸ πρίν.
(1141)  Ἄγγελος: κυνεῖ δʼ ὃ μέν τις χεῖρʼ, ὃ δὲ ξανθὸν κάρα
(1142)  Ἄγγελος: παίδων· ἐγὼ δὲ καὐτὸς ἡδονῆς ὕπο
(1143)  Ἄγγελος: στέγας γυναικῶν σὺν τέκνοις ἅμʼ ἑσπόμην.
(1144)  Ἄγγελος: δέσποινα δʼ ἣν νῦν ἀντὶ σοῦ θαυμάζομεν,
(1145)  Ἄγγελος: πρὶν μὲν τέκνων σῶν εἰσιδεῖν ξυνωρίδα,
(1146)  Ἄγγελος: πρόθυμον εἶχʼ ὀφθαλμὸν εἰς Ἰάσονα·
(1147)  Ἄγγελος: ἔπειτα μέντοι προὐκαλύψατʼ ὄμματα
(1148)  Ἄγγελος: λευκήν τʼ ἀπέστρεψʼ ἔμπαλιν παρηίδα,
(1149)  Ἄγγελος: παίδων μυσαχθεῖσʼ εἰσόδους· πόσις δὲ σὸς
(1150)  Ἄγγελος: ὀργάς τʼ ἀφῄρει καὶ χόλον νεάνιδος
(1151)  Ἄγγελος: λέγων τάδʼ· Οὐ μὴ δυσμενὴς ἔσῃ φίλοις,
(1152)  Ἄγγελος: παύσῃ δὲ θυμοῦ καὶ πάλιν στρέψεις κάρα,
(1153)  Ἄγγελος: φίλους νομίζουσʼ οὕσπερ ἂν πόσις σέθεν,
(1154)  Ἄγγελος: δέξῃ δὲ δῶρα καὶ παραιτήσῃ πατρὸς
(1155)  Ἄγγελος: φυγὰς ἀφεῖναι παισὶ τοῖσδʼ, ἐμὴν χάριν;
(1156)  Ἄγγελος: ἣ δʼ ὡς ἐσεῖδε κόσμον, οὐκ ἠνέσχετο,
(1157)  Ἄγγελος: ἀλλʼ ᾔνεσʼ ἀνδρὶ πάντα, καὶ πρὶν ἐκ δόμων
(1158)  Ἄγγελος: μακρὰν ἀπεῖναι πατέρα καὶ παῖδας, σέθεν
(1159)  Ἄγγελος: λαβοῦσα πέπλους ποικίλους ἠμπέσχετο,
(1160)  Ἄγγελος: χρυσοῦν τε θεῖσα στέφανον ἀμφὶ βοστρύχοις
(1161)  Ἄγγελος: λαμπρῷ κατόπτρῳ σχηματίζεται κόμην,
(1162)  Ἄγγελος: ἄψυχον εἰκὼ προσγελῶσα σώματος.
(1163)  Ἄγγελος: κἄπειτʼ ἀναστᾶσʼ ἐκ θρόνων διέρχεται
(1164)  Ἄγγελος: στέγας, ἁβρὸν βαίνουσα παλλεύκῳ ποδί,
(1165)  Ἄγγελος: δώροις ὑπερχαίρουσα, πολλὰ πολλάκις
(1166)  Ἄγγελος: τένοντʼ ἐς ὀρθὸν ὄμμασι σκοπουμένη.
(1167)  Ἄγγελος: τοὐνθένδε μέντοι δεινὸν ἦν θέαμʼ ἰδεῖν·
(1168)  Ἄγγελος: χροιὰν γὰρ ἀλλάξασα λεχρία πάλιν
(1169)  Ἄγγελος: χωρεῖ τρέμουσα κῶλα καὶ μόλις φθάνει
(1170)  Ἄγγελος: θρόνοισιν ἐμπεσοῦσα μὴ χαμαὶ πεσεῖν.
(1171)  Ἄγγελος: καί τις γεραιὰ προσπόλων, δόξασά που
(1172)  Ἄγγελος: ἢ Πανὸς ὀργὰς ἢ τινὸς θεῶν μολεῖν,
(1173)  Ἄγγελος: ἀνωλόλυξε, πρίν γʼ ὁρᾷ διὰ στόμα
(1174)  Ἄγγελος: χωροῦντα λευκὸν ἀφρόν, ὀμμάτων τʼ ἄπο
(1175)  Ἄγγελος: κόρας στρέφουσαν, αἷμά τʼ οὐκ ἐνὸν χροΐ·
(1176)  Ἄγγελος: εἶτʼ ἀντίμολπον ἧκεν ὀλολυγῆς μέγαν
(1177)  Ἄγγελος: κωκυτόν. εὐθὺς δʼ ἣ μὲν ἐς πατρὸς δόμους
(1178)  Ἄγγελος: ὥρμησεν, ἣ δὲ πρὸς τὸν ἀρτίως πόσιν
(1179)  Ἄγγελος: φράσουσα νύμφης συμφοράν· ἅπασα δὲ
(1180)  Ἄγγελος: στέγη πυκνοῖσιν ἐκτύπει δρομήμασιν.
(1181)  Ἄγγελος: ἤδη δʼ ἀνέλκων κῶλον ἔκπλεθρον δρόμου
(1182)  Ἄγγελος: ταχὺς βαδιστὴς τερμόνων ἂν ἥπτετο,
(1183)  Ἄγγελος: ἣ δʼ ἐξ ἀναύδου καὶ μύσαντος ὄμματος
(1184)  Ἄγγελος: δεινὸν στενάξασʼ ἡ τάλαινʼ ἠγείρετο.
(1185)  Ἄγγελος: διπλοῦν γὰρ αὐτῇ πῆμʼ ἐπεστρατεύετο·
(1186)  Ἄγγελος: χρυσοῦς μὲν ἀμφὶ κρατὶ κείμενος πλόκος
(1187)  Ἄγγελος: θαυμαστὸν ἵει νᾶμα παμφάγου πυρός,
(1188)  Ἄγγελος: πέπλοι δὲ λεπτοί, σῶν τέκνων δωρήματα,
(1189)  Ἄγγελος: λεπτὴν ἔδαπτον σάρκα τῆς δυσδαίμονος.
(1190)  Ἄγγελος: φεύγει δʼ ἀναστᾶσʼ ἐκ θρόνων πυρουμένη,
(1191)  Ἄγγελος: σείουσα χαίτην κρᾶτά τʼ ἄλλοτʼ ἄλλοσε,
(1192)  Ἄγγελος: ῥῖψαι θέλουσα στέφανον· ἀλλʼ ἀραρότως
(1193)  Ἄγγελος: σύνδεσμα χρυσὸς εἶχε, πῦρ δʼ, ἐπεὶ κόμην
(1194)  Ἄγγελος: ἔσεισε, μᾶλλον δὶς τόσως ἐλάμπετο.
(1195)  Ἄγγελος: πίτνει δʼ ἐς οὖδας συμφορᾷ νικωμένη,
(1196)  Ἄγγελος: πλὴν τῷ τεκόντι κάρτα δυσμαθὴς ἰδεῖν·
(1197)  Ἄγγελος: οὔτʼ ὀμμάτων γὰρ δῆλος ἦν κατάστασις
(1198)  Ἄγγελος: οὔτʼ εὐφυὲς πρόσωπον, αἷμα δʼ ἐξ ἄκρου
(1199)  Ἄγγελος: ἔσταζε κρατὸς συμπεφυρμένον πυρί,
(1200)  Ἄγγελος: σάρκες δʼ ἀπʼ ὀστέων ὥστε πεύκινον δάκρυ
(1201)  Ἄγγελος: γναθμοῖς ἀδήλοις φαρμάκων ἀπέρρεον,
(1202)  Ἄγγελος: δεινὸν θέαμα· πᾶσι δʼ ἦν φόβος θιγεῖν
(1203)  Ἄγγελος: νεκροῦ· τύχην γὰρ εἴχομεν διδάσκαλον.
(1204)  Ἄγγελος: πατὴρ δʼ ὁ τλήμων συμφορᾶς ἀγνωσίᾳ
(1205)  Ἄγγελος: ἄφνω προσελθὼν δῶμα προσπίτνει νεκρῷ·
(1206)  Ἄγγελος: ᾤμωξε δʼ εὐθύς, καὶ περιπτύξας χέρας
(1207)  Ἄγγελος: κυνεῖ προσαυδῶν τοιάδʼ· Ὦ δύστηνε παῖ,
(1208)  Ἄγγελος: τίς σʼ ὧδʼ ἀτίμως δαιμόνων ἀπώλεσε;
(1209)  Ἄγγελος: τίς τὸν γέροντα τύμβον ὀρφανὸν σέθεν
(1210)  Ἄγγελος: τίθησιν; οἴμοι, συνθάνοιμί σοι, τέκνον.
(1211)  Ἄγγελος: ἐπεὶ δὲ θρήνων καὶ γόων ἐπαύσατο,
(1212)  Ἄγγελος: χρῄζων γεραιὸν ἐξαναστῆσαι δέμας
(1213)  Ἄγγελος: προσείχεθʼ ὥστε κισσὸς ἔρνεσιν δάφνης
(1214)  Ἄγγελος: λεπτοῖσι πέπλοις, δεινὰ δʼ ἦν παλαίσματα·
(1215)  Ἄγγελος: ὃ μὲν γὰρ ἤθελʼ ἐξαναστῆσαι γόνυ,
(1216)  Ἄγγελος: ἣ δʼ ἀντελάζυτʼ. εἰ δὲ πρὸς βίαν ἄγοι,
(1217)  Ἄγγελος: σάρκας γεραιὰς ἐσπάρασσʼ ἀπʼ ὀστέων.
(1218)  Ἄγγελος: χρόνῳ δʼ ἀπέσβη καὶ μεθῆχʼ ὁ δύσμορος
(1219)  Ἄγγελος: ψυχήν· κακοῦ γὰρ οὐκέτʼ ἦν ὑπέρτερος.
(1220)  Ἄγγελος: κεῖνται δὲ νεκροὶ παῖς τε καὶ γέρων πατὴρ
(1221)  Ἄγγελος: πέλας, ποθεινὴ δακρύοισι συμφορά.
(1222)  Ἄγγελος: καί μοι τὸ μὲν σὸν ἐκποδὼν ἔστω λόγου·
(1223)  Ἄγγελος: γνώσῃ γὰρ αὐτὴ ζημίας ἀποστροφήν.
(1224)  Ἄγγελος: τὰ θνητὰ δʼ οὐ νῦν πρῶτον ἡγοῦμαι σκιάν,
(1225)  Ἄγγελος: οὐδʼ ἂν τρέσας εἴποιμι τοὺς σοφοὺς βροτῶν
(1226)  Ἄγγελος: δοκοῦντας εἶναι καὶ μεριμνητὰς λόγων
(1227)  Ἄγγελος: τούτους μεγίστην ζημίαν ὀφλισκάνειν.
(1228)  Ἄγγελος: θνητῶν γὰρ οὐδείς ἐστιν εὐδαίμων ἀνήρ·
(1229)  Ἄγγελος: ὄλβου δʼ ἐπιρρυέντος εὐτυχέστερος
(1230)  Ἄγγελος: ἄλλου γένοιτʼ ἂν ἄλλος, εὐδαίμων δʼ ἂν οὔ.
(1231)  Χορός: ἔοιχʼ ὁ δαίμων πολλὰ τῇδʼ ἐν ἡμέρᾳ
(1232)  Χορός: κακὰ ξυνάπτειν ἐνδίκως Ἰάσονι.
(1233)  Χορός: ὦ τλῆμον, ὥς σου συμφορὰς οἰκτίρομεν,
(1234)  Χορός: κόρη Κρέοντος, ἥτις εἰς Ἅιδου δόμους
(1235)  Χορός: οἴχῃ γάμων ἕκατι τῶν Ἰάσονος.
(1236)  Μήδεια: φίλαι, δέδοκται τοὔργον ὡς τάχιστά μοι
(1237)  Μήδεια: παῖδας κτανούσῃ τῆσδʼ ἀφορμᾶσθαι χθονός,
(1238)  Μήδεια: καὶ μὴ σχολὴν ἄγουσαν ἐκδοῦναι τέκνα
(1239)  Μήδεια: ἄλλῃ φονεῦσαι δυσμενεστέρᾳ χερί.
(1240)  Μήδεια: πάντως σφʼ ἀνάγκη κατθανεῖν· ἐπεὶ δὲ χρή,
(1241)  Μήδεια: ἡμεῖς κτενοῦμεν, οἵπερ ἐξεφύσαμεν.
(1242)  Μήδεια: ἀλλʼ εἶʼ ὁπλίζου, καρδία. τί μέλλομεν
(1243)  Μήδεια: τὰ δεινὰ κἀναγκαῖα μὴ πράσσειν κακά;
(1244)  Μήδεια: ἄγʼ, ὦ τάλαινα χεὶρ ἐμή, λαβὲ ξίφος,
(1245)  Μήδεια: λάβʼ, ἕρπε πρὸς βαλβῖδα λυπηρὰν βίου,
(1246)  Μήδεια: καὶ μὴ κακισθῇς μηδʼ ἀναμνησθῇς τέκνων,
(1247)  Μήδεια: ὡς φίλταθʼ, ὡς ἔτικτες· ἀλλὰ τήνδε γε
(1248)  Μήδεια: λαθοῦ βραχεῖαν ἡμέραν παίδων σέθεν,
(1249)  Μήδεια: κἄπειτα θρήνει· καὶ γὰρ εἰ κτενεῖς σφʼ, ὅμως
(1250)  Μήδεια: φίλοι γʼ ἔφυσαν—δυστυχὴς δʼ ἐγὼ γυνή.
(1251y) === Chor ===
(1251x) == Strophe 1 ==
(1251)  Χορός: ἰὼ Γᾶ τε καὶ παμφαὴς
(1252)  Χορός: ἀκτὶς Ἀελίου, κατίδετʼ ἴδετε τὰν
(1253)  Χορός: ὀλομέναν γυναῖκα, πρὶν φοινίαν
(1254)  Χορός: τέκνοις προσβαλεῖν χέρʼ αὐτοκτόνον·
(1255)  Χορός: τεᾶς γὰρ ἀπὸ χρυσέας γονᾶς
(1256)  Χορός: ἔβλαστεν, θεοῦ δʼ αἷμά τι πίτνειν
(1257)  Χορός: φόβος ὑπʼ ἀνέρων.
(1258)  Χορός: ἀλλά νιν, ὦ φάος διογενές, κάτειρ‖γε
(1259)  Χορός: κατάπαυσον, ἔξελʼ οἴκων φονίαν
(1260)  Χορός: τάλαινάν τʼ Ἐρινὺν ὑπʼ ἀλαστόρων.
(1261x) == Antistrophe 1 ==
(1261)  Χορός: μάταν μόχθος ἔρρει τέκνων,
(1262)  Χορός: ἆρα μάταν γένος φίλιον ἔτεκες, ὦ
(1263)  Χορός: κυανεᾶν λιποῦσα Συμπληγάδων
(1264)  Χορός: πετρᾶν ἀξενωτάταν ἐσβολάν;
(1265)  Χορός: δειλαία, τί σοι φρενῶν βαρὺς
(1266)  Χορός: χόλος προσπίτνει καὶ δυσμενὴς
(1267)  Χορός: φόνος; ἀμείβεται
(1268)  Χορός: χαλεπὰ γὰρ βροτοῖς ὁμογενῆ μιά‖σματα
(1269)  Χορός: ἐπὶ γαῖαν αὐτοφόνταις ξυνῳ‖δὰ
(1270)  Χορός: θεόθεν πίτνοντʼ ἐπὶ δόμοις ἄχη.
(1270ax) == Lyrik ==
(1270a)  Παῖδες: αἰαῖ.
(1273x) == Strophe 2 ==
(1273)  Χορός: —ἀκούεις βοὰν ἀκούεις τέκνων;
(1274)  Χορός: —ἰὼ τλᾶμον, ὦ κακοτυχὲς γύναι.
(1271)  Παῖδες: —οἴμοι, τί δράσω; ποῖ φύγω μητρὸς χέρας;
(1272)  Παῖδες: —οὐκ οἶδʼ, ἄδελφε φίλτατʼ· ὀλλύμεσθα γάρ.
(1275)  Χορός: παρέλθω δόμους; ἀρῆξαι φόνον
(1276)  Χορός: δοκεῖ μοι τέκνοις.
(1277)  Παῖδες: —ναί, πρὸς θεῶν, ἀρήξατʼ· ἐν δέοντι γάρ.
(1278)  Παῖδες: —ὡς ἐγγὺς ἤδη γʼ ἐσμὲν ἀρκύων ξίφους.
(1279)  Χορός: —τάλαινʼ, ὡς ἄρʼ ἦσθα πέτρος ἢ σίδα‖ρος,
(1280)  Χορός: ἅτις τέκνων
(1281)  Χορός: ὃν ἔτεκες ἄροτον αὐτόχειρι μοίρᾳ κτενεῖς.
(1282x) == Antistrophe 2 ==
(1282)  Χορός: —μίαν δὴ κλύω μίαν τῶν πάρος
(1283)  Χορός: γυναῖκʼ ἐν φίλοις χέρα βαλεῖν τέκνοις·
(1284)  Χορός: Ἰνὼ μανεῖσαν ἐκ θεῶν, ὅθʼ ἡ Διὸς
(1285)  Χορός: δάμαρ νιν ἐξέπεμψε δωμάτων ἄλῃ·
(1286)  Χορός: πίτνει δʼ ἁ τάλαινʼ ἐς ἅλμαν φόνῳ
(1287)  Χορός: τέκνων δυσσεβεῖ,
(1288)  Χορός: ἀκτῆς ὑπερτείνασα ποντίας πόδα,
(1289)  Χορός: δυοῖν τε παίδοιν συνθανοῦσʼ ἀπόλλυται.
(1290)  Χορός: τί δῆτʼ οὖν γένοιτʼ ἂν ἔτι δεινόν; ὦ
(1291)  Χορός: γυναικῶν λέχος
(1292)  Χορός: πολύπονον, ὅσα βροτοῖς ἔρεξας ἤδη κακά.
(1293x) === Episode ===
(1293)  Ἰάσων: γυναῖκες, αἳ τῆσδʼ ἐγγὺς ἕστατε στέγης,
(1294)  Ἰάσων: ἆρʼ ἐν δόμοισιν ἡ τὰ δείνʼ εἰργασμένη
(1295)  Ἰάσων: Μήδεια τοῖσδʼ ἔτʼ, ἢ μεθέστηκεν φυγῇ;
(1296)  Ἰάσων: δεῖ γάρ νιν ἤτοι γῆς γε κρυφθῆναι κάτω,
(1297)  Ἰάσων: ἢ πτηνὸν ἆραι σῶμʼ ἐς αἰθέρος βάθος,
(1298)  Ἰάσων: εἰ μὴ τυράννων δώμασιν δώσει δίκην·
(1299)  Ἰάσων: πέποιθʼ ἀποκτείνασα κοιράνους χθονὸς
(1300)  Ἰάσων: ἀθῷος αὐτὴ τῶνδε φεύξεσθαι δόμων;
(1301)  Ἰάσων: ἀλλʼ οὐ γὰρ αὐτῆς φροντίδʼ ὡς τέκνων ἔχω·
(1302)  Ἰάσων: κείνην μὲν οὓς ἔδρασεν ἔρξουσιν κακῶς,
(1303)  Ἰάσων: ἐμῶν δὲ παίδων ἦλθον ἐκσῴσων βίον,
(1304)  Ἰάσων: μή μοί τι δράσωσʼ οἱ προσήκοντες γένει,
(1305)  Ἰάσων: μητρῷον ἐκπράσσοντες ἀνόσιον φόνον.
(1306)  Χορός: ὦ τλῆμον, οὐκ οἶσθʼ οἷ κακῶν ἐλήλυθας,
(1307)  Χορός: Ἰᾶσον· οὐ γὰρ τούσδʼ ἂν ἐφθέγξω λόγους.
(1308)  Ἰάσων: τί δʼ ἔστιν; ἦ που κἄμʼ ἀποκτεῖναι θέλει;
(1309)  Χορός: παῖδες τεθνᾶσι χειρὶ μητρῴᾳ σέθεν.
(1310)  Ἰάσων: οἴμοι τί λέξεις; ὥς μʼ ἀπώλεσας, γύναι.
(1311)  Χορός: ὡς οὐκέτʼ ὄντων σῶν τέκνων φρόντιζε δή.
(1312)  Ἰάσων: ποῦ γάρ νιν ἔκτεινʼ; ἐντὸς ἢ ἔξωθεν δόμων;
(1313)  Χορός: πύλας ἀνοίξας σῶν τέκνων ὄψῃ φόνον.
(1314)  Ἰάσων: χαλᾶτε κλῇδας ὡς τάχιστα, πρόσπολοι,
(1315)  Ἰάσων: ἐκλύεθʼ ἁρμούς, ὡς ἴδω διπλοῦν κακόν,
(1316)  Ἰάσων: τοὺς μὲν θανόντας—τὴν δὲ τείσωμαι δίκην.
(1317)  Μήδεια: τί τάσδε κινεῖς κἀναμοχλεύεις πύλας,
(1318)  Μήδεια: νεκροὺς ἐρευνῶν κἀμὲ τὴν εἰργασμένην;
(1319)  Μήδεια: παῦσαι πόνου τοῦδʼ. εἰ δʼ ἐμοῦ χρείαν ἔχεις,
(1320)  Μήδεια: λέγʼ, εἴ τι βούλῃ, χειρὶ δʼ οὐ ψαύσεις ποτέ.
(1321)  Μήδεια: τοιόνδʼ ὄχημα πατρὸς Ἥλιος πατὴρ
(1322)  Μήδεια: δίδωσιν ἡμῖν, ἔρυμα πολεμίας χερός.
(1323)  Ἰάσων: ὦ μῖσος, ὦ μέγιστον ἐχθίστη γύναι
(1324)  Ἰάσων: θεοῖς τε κἀμοὶ παντί τʼ ἀνθρώπων γένει,
(1325)  Ἰάσων: ἥτις τέκνοισι σοῖσιν ἐμβαλεῖν ξίφος
(1326)  Ἰάσων: ἔτλης τεκοῦσα, κἄμʼ ἄπαιδʼ ἀπώλεσας·
(1327)  Ἰάσων: καὶ ταῦτα δράσασʼ ἥλιόν τε προσβλέπεις
(1328)  Ἰάσων: καὶ γαῖαν, ἔργον τλᾶσα δυσσεβέστατον·
(1329)  Ἰάσων: ὄλοιʼ· ἐγὼ δὲ νῦν φρονῶ, τότʼ οὐ φρονῶν,
(1330)  Ἰάσων: ὅτʼ ἐκ δόμων σε βαρβάρου τʼ ἀπὸ χθονὸς
(1331)  Ἰάσων: Ἕλληνʼ ἐς οἶκον ἠγόμην, κακὸν μέγα,
(1332)  Ἰάσων: πατρός τε καὶ γῆς προδότιν ἥ σʼ ἐθρέψατο.
(1333)  Ἰάσων: τὸν σὸν δʼ ἀλάστορʼ εἰς ἔμʼ ἔσκηψαν θεοί·
(1334)  Ἰάσων: κτανοῦσα γὰρ δὴ σὸν κάσιν παρέστιον
(1335)  Ἰάσων: τὸ καλλίπρῳρον εἰσέβης Ἀργοῦς σκάφος.
(1336)  Ἰάσων: ἤρξω μὲν ἐκ τοιῶνδε· νυμφευθεῖσα δὲ
(1337)  Ἰάσων: παρʼ ἀνδρὶ τῷδε καὶ τεκοῦσά μοι τέκνα,
(1338)  Ἰάσων: εὐνῆς ἕκατι καὶ λέχους σφʼ ἀπώλεσας.
(1339)  Ἰάσων: οὐκ ἔστιν ἥτις τοῦτʼ ἂν Ἑλληνὶς γυνὴ
(1340)  Ἰάσων: ἔτλη ποθʼ, ὧν γε πρόσθεν ἠξίουν ἐγὼ
(1341)  Ἰάσων: γῆμαι σέ, κῆδος ἐχθρὸν ὀλέθριόν τʼ ἐμοί,
(1342)  Ἰάσων: λέαιναν, οὐ γυναῖκα, τῆς Τυρσηνίδος
(1343)  Ἰάσων: Σκύλλης ἔχουσαν ἀγριωτέραν φύσιν.
(1344)  Ἰάσων: ἀλλʼ οὐ γὰρ ἄν σε μυρίοις ὀνείδεσι
(1345)  Ἰάσων: δάκοιμι· τοιόνδʼ ἐμπέφυκέ σοι θράσος·
(1346)  Ἰάσων: ἔρρʼ, αἰσχροποιὲ καὶ τέκνων μιαιφόνε·
(1347)  Ἰάσων: ἐμοὶ δὲ τὸν ἐμὸν δαίμονʼ αἰάζειν πάρα,
(1348)  Ἰάσων: ὃς οὔτε λέκτρων νεογάμων ὀνήσομαι,
(1349)  Ἰάσων: οὐ παῖδας οὓς ἔφυσα κἀξεθρεψάμην
(1350)  Ἰάσων: ἕξω προσειπεῖν ζῶντας, ἀλλʼ ἀπώλεσα.
(1351)  Μήδεια: μακρὰν ἂν ἐξέτεινα τοῖσδʼ ἐναντίον
(1352)  Μήδεια: λόγοισιν, εἰ μὴ Ζεὺς πατὴρ ἠπίστατο
(1353)  Μήδεια: οἷʼ ἐξ ἐμοῦ πέπονθας οἷά τʼ εἰργάσω·
(1354)  Μήδεια: σὺ δʼ οὐκ ἔμελλες τἄμʼ ἀτιμάσας λέχη
(1355)  Μήδεια: τερπνὸν διάξειν βίοτον ἐγγελῶν ἐμοί·
(1356)  Μήδεια: οὐδʼ ἡ τύραννος, οὐδʼ ὁ σοὶ προσθεὶς γάμους
(1357)  Μήδεια: Κρέων ἀνατεὶ τῆσδέ μʼ ἐκβαλεῖν χθονός.
(1358)  Μήδεια: πρὸς ταῦτα καὶ λέαιναν, εἰ βούλῃ, κάλει
(1359)  Μήδεια: καὶ Σκύλλαν ἣ Τυρσηνὸν ᾤκησεν πέδον·
(1360)  Μήδεια: τῆς σῆς γὰρ ὡς χρὴ καρδίας ἀνθηψάμην.
(1361)  Ἰάσων: καὐτή γε λυπῇ καὶ κακῶν κοινωνὸς εἶ.
(1362)  Μήδεια: σάφʼ ἴσθι· λύει δʼ ἄλγος, ἢν σὺ μὴ ʼγγελᾷς.
(1363)  Ἰάσων: ὦ τέκνα, μητρὸς ὡς κακῆς ἐκύρσατε.
(1364)  Μήδεια: ὦ παῖδες, ὡς ὤλεσθε πατρῴᾳ νόσῳ.
(1365)  Ἰάσων: οὔτοι νυν ἡμὴ δεξιά σφʼ ἀπώλεσεν.
(1366)  Μήδεια: ἀλλʼ ὕβρις, οἵ τε σοὶ νεοδμῆτες γάμοι.
(1367)  Ἰάσων: λέχους σφε κἠξίωσας οὕνεκα κτανεῖν.
(1368)  Μήδεια: σμικρὸν γυναικὶ πῆμα τοῦτʼ εἶναι δοκεῖς;
(1369)  Ἰάσων: ἥτις γε σώφρων· σοὶ δὲ πάντʼ ἐστὶν κακά.
(1370)  Μήδεια: οἵδʼ οὐκέτʼ εἰσί· τοῦτο γάρ σε δήξεται.
(1371)  Ἰάσων: οἵδʼ εἰσίν, οἴμοι, σῷ κάρᾳ μιάστορες.
(1372)  Μήδεια: ἴσασιν ὅστις ἦρξε πημονῆς θεοί.
(1373)  Ἰάσων: ἴσασι δῆτα σήν γʼ ἀπόπτυστον φρένα.
(1374)  Μήδεια: στύγει· πικρὰν δὲ βάξιν ἐχθαίρω σέθεν.
(1375)  Ἰάσων: καὶ μὴν ἐγὼ σήν· ῥᾴδιον δʼ ἀπαλλαγαί.
(1376)  Μήδεια: πῶς οὖν; τί δράσω; κάρτα γὰρ κἀγὼ θέλω.
(1377)  Ἰάσων: θάψαι νεκρούς μοι τούσδε καὶ κλαῦσαι πάρες.
(1378)  Μήδεια: οὐ δῆτʼ, ἐπεί σφας τῇδʼ ἐγὼ θάψω χερί,
(1379)  Μήδεια: φέρουσʼ ἐς Ἥρας τέμενος Ἀκραίας θεοῦ,
(1380)  Μήδεια: ὡς μή τις αὐτοὺς πολεμίων καθυβρίσῃ,
(1381)  Μήδεια: τύμβους ἀνασπῶν· γῇ δὲ τῇδε Σισύφου
(1382)  Μήδεια: σεμνὴν ἑορτὴν καὶ τέλη προσάψομεν
(1383)  Μήδεια: τὸ λοιπὸν ἀντὶ τοῦδε δυσσεβοῦς φόνου.
(1384)  Μήδεια: αὐτὴ δὲ γαῖαν εἶμι τὴν Ἐρεχθέως,
(1385)  Μήδεια: Αἰγεῖ συνοικήσουσα τῷ Πανδίονος.
(1386)  Μήδεια: σὺ δʼ, ὥσπερ εἰκός, κατθανῇ κακὸς κακῶς,
(1387)  Μήδεια: Ἀργοῦς κάρα σὸν λειψάνῳ πεπληγμένος,
(1388)  Μήδεια: πικρὰς τελευτὰς τῶν ἐμῶν γάμων ἰδών.
(1389x) == Anapäste ==
(1389)  Ἰάσων: ἀλλά σʼ Ἐρινὺς ὀλέσειε τέκνων
(1390)  Ἰάσων: φονία τε Δίκη.
(1391)  Μήδεια: τίς δὲ κλύει σοῦ θεὸς ἢ δαίμων,
(1392)  Μήδεια: τοῦ ψευδόρκου καὶ ξειναπάτου;
(1393)  Ἰάσων: φεῦ φεῦ, μυσαρὰ καὶ παιδολέτορ.
(1394)  Μήδεια: στεῖχε πρὸς οἴκους καὶ θάπτʼ ἄλοχον.
(1395)  Ἰάσων: στείχω, δισσῶν γʼ ἄμορος τέκνων.
(1396)  Μήδεια: οὔπω θρηνεῖς· μένε καὶ γῆρας.
(1397)  Ἰάσων: ὦ τέκνα φίλτατα.
(1397b)  Μήδεια: μητρί γε, σοὶ δʼ οὔ.
(1398)  Ἰάσων: κἄπειτʼ ἔκανες;
(1398b)  Μήδεια: σέ γε πημαίνουσʼ.
(1399)  Ἰάσων: ὤμοι, φιλίου χρῄζω στόματος
(1400)  Ἰάσων: παίδων ὁ τάλας προσπτύξασθαι.
(1401)  Μήδεια: νῦν σφε προσαυδᾷς, νῦν ἀσπάζῃ,
(1402)  Μήδεια: τότʼ ἀπωσάμενος.
(1402b)  Ἰάσων: δός μοι πρὸς θεῶν
(1403)  Ἰάσων: μαλακοῦ χρωτὸς ψαῦσαι τέκνων.
(1404)  Μήδεια: οὐκ ἔστι· μάτην ἔπος ἔρριπται.
(1405)  Ἰάσων: Ζεῦ, τάδʼ ἀκούεις ὡς ἀπελαυνόμεθʼ,
(1406)  Ἰάσων: οἷά τε πάσχομεν ἐκ τῆς μυσαρᾶς
(1407)  Ἰάσων: καὶ παιδοφόνου τῆσδε λεαίνης;
(1408)  Ἰάσων: ἀλλʼ ὁπόσον γοῦν πάρα καὶ δύναμαι
(1409)  Ἰάσων: τάδε καὶ θρηνῶ κἀπιθεάζω,
(1410)  Ἰάσων: μαρτυρόμενος δαίμονας ὥς μοι
(1411)  Ἰάσων: τέκνα κτείνασʼ ἀποκωλύεις
(1412)  Ἰάσων: ψαῦσαί τε χεροῖν θάψαι τε νεκρούς,
(1413)  Ἰάσων: οὓς μήποτʼ ἐγὼ φύσας ὄφελον
(1414)  Ἰάσων: πρὸς σοῦ φθιμένους ἐπιδέσθαι.
(1415)  Χορός: πολλῶν ταμίας Ζεὺς ἐν Ὀλύμπῳ,
(1416)  Χορός: πολλὰ δʼ ἀέλπτως κραίνουσι θεοί·
(1417)  Χορός: καὶ τὰ δοκηθέντʼ οὐκ ἐτελέσθη,
(1418)  Χορός: τῶν δʼ ἀδοκήτων πόρον ηὗρε θεός.
(1419)  Χορός: τοιόνδʼ ἀπέβη τόδε πρᾶγμα.
