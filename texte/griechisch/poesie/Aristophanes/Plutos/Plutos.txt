====================================
[[DRAMATIS PERSONAE ANFANG:]]
  • Καρίων  -->  Καρί:
  • Χρεμύλος  -->  Χρεμ:
  • Πλοῦτος  -->  Πλοῦ:
  • Χορός  -->  Χορό:
  • Βλεψίδημος  -->  Βλεψ:
  • Πενία  -->  Πενί:
  • Γυνή  -->  Γυνή:
  • Δίκαιος  -->  Δίκα:
  • Συκοφάντης  -->  Συκο:
  • Γραῦς  -->  Γραῦ:
  • Νεανίας  -->  Νεαν:
  • Ἑρμῆς  -->  Ἑρμῆ:
  • Ἱερεύς  -->  Ἱερε:
[[DRAMATIS PERSONAE ENDE:]]
====================================


    === Prologos ===*========
[1]  Καρίων: ὡς ἀργαλέον πρᾶγμʼ ἐστὶν ὦ Ζεῦ καὶ θεοὶ
[2]  Καρίων: δοῦλον γενέσθαι παραφρονοῦντος δεσπότου.
[3]  Καρίων: ἢν γὰρ τὰ βέλτισθʼ ὁ θεράπων λέξας τύχῃ,
[4]  Καρίων: δόξῃ δὲ μὴ δρᾶν ταῦτα τῷ κεκτημένῳ,
[5]  Καρίων: μετέχειν ἀνάγκη τὸν θεράποντα τῶν κακῶν.
[6]  Καρίων: τοῦ σώματος γὰρ οὐκ ἐᾷ τὸν κύριον
[7]  Καρίων: κρατεῖν ὁ δαίμων, ἀλλὰ τὸν ἐωνημένον.
[8]  Καρίων: καὶ ταῦτα μὲν δὴ ταῦτα. τῷ δὲ Λοξίᾳ,
[9]  Καρίων: ὃς θεσπιῳδεῖ τρίποδος ἐκ χρυσηλάτου,
[10]  Καρίων: μέμψιν δικαίαν μέμφομαι ταύτην, ὅτι
[11]  Καρίων: ἰατρὸς ὢν καὶ μάντις, ὥς φασιν, σοφὸς
[12]  Καρίων: μελαγχολῶντʼ ἀπέπεμψέ μου τὸν δεσπότην,
[13]  Καρίων: ὅστις ἀκολουθεῖ κατόπιν ἀνθρώπου τυφλοῦ,
[14]  Καρίων: τοὐναντίον δρῶν ἢ προσῆκʼ αὐτῷ ποιεῖν.
[15]  Καρίων: οἱ γὰρ βλέποντες τοῖς τυφλοῖς ἡγούμεθα,
[16]  Καρίων: οὗτος δʼ ἀκολουθεῖ, κἀμὲ προσβιάζεται,
[17]  Καρίων: καὶ ταῦτʼ ἀποκρινομένῳ τὸ παράπαν οὐδὲ γρῦ.
[18]  Καρίων: ἐγὼ μὲν οὖν οὐκ ἔσθʼ ὅπως σιγήσομαι,
[19]  Καρίων: ἢν μὴ φράσῃς ὅ τι τῷδʼ ἀκολουθοῦμέν ποτε
[20]  Καρίων: ὦ δέσποτʼ, ἀλλά σοι παρέξω πράγματα.
[21]  Καρίων: οὐ γάρ με τυπτήσεις στέφανον ἔχοντά γε.
[22]  Χρεμύλος: μὰ Δίʼ ἀλλʼ ἀφελὼν τὸν στέφανον, ἢν λυπῇς τί με,
[23]  Χρεμύλος: ἵνα μᾶλλον ἀλγῇς.
[23b]  Καρίων: λῆρος· οὐ γὰρ παύσομαι
[24]  Καρίων: πρὶν ἂν φράσῃς μοι τίς ποτʼ ἐστὶν οὑτοσί·
[25]  Καρίων: εὔνους γὰρ ὤν σοι πυνθάνομαι πάνυ σφόδρα.
[26]  Χρεμύλος: ἀλλʼ οὔ σε κρύψω· τῶν ἐμῶν γὰρ οἰκετῶν
[27]  Χρεμύλος: πιστότατον ἡγοῦμαί σε καὶ κλεπτίστατον.
[28]  Χρεμύλος: ἐγὼ θεοσεβὴς καὶ δίκαιος ὢν ἀνὴρ
[29]  Χρεμύλος: κακῶς ἔπραττον καὶ πένης ἦν·
[29b]  Καρίων: οἶδά τοι.
[30]  Χρεμύλος: ἕτεροι δʼ ἐπλούτουν ἱερόσυλοι ῥήτορες
[31]  Χρεμύλος: καὶ συκοφάνται καὶ πονηροί·
[31b]  Καρίων: πείθομαι.
[32]  Χρεμύλος: ἐπερησόμενος οὖν ᾠχόμην ὡς τὸν θεόν,
[33]  Χρεμύλος: τὸν ἐμὸν μὲν αὐτοῦ τοῦ ταλαιπώρου σχεδὸν
[34]  Χρεμύλος: ἤδη νομίζων ἐκτετοξεῦσθαι βίον,
[35]  Χρεμύλος: τὸν δʼ υἱόν, ὅσπερ ὢν μόνος μοι τυγχάνει,
[36]  Χρεμύλος: πευσόμενος εἰ χρὴ μεταβαλόντα τοὺς τρόπους
[37]  Χρεμύλος: εἶναι πανοῦργον, ἄδικον, ὑγιὲς μηδὲ ἕν,
[38]  Χρεμύλος: ὡς τῷ βίῳ τοῦτʼ αὐτὸ νομίσας συμφέρειν.
[39]  Καρίων: τί δῆτα Φοῖβος ἔλακεν ἐκ τῶν στεμμάτων;
[40]  Χρεμύλος: πεύσει. σαφῶς γὰρ ὁ θεὸς εἶπέ μοι τοδί·
[41]  Χρεμύλος: ὅτῳ ξυναντήσαιμι πρῶτον ἐξιών,
[42]  Χρεμύλος: ἐκέλευε τούτου μὴ μεθίεσθαί μʼ ἔτι,
[43]  Χρεμύλος: πείθειν δʼ ἐμαυτῷ ξυνακολουθεῖν οἴκαδε.
[44]  Καρίων: καὶ τῷ ξυναντᾷς δῆτα πρώτῳ;
[44b]  Χρεμύλος: τουτῳί.
[45]  Καρίων: εἶτʼ οὐ ξυνίης τὴν ἐπίνοιαν τοῦ θεοῦ
[46]  Καρίων: φράζουσαν ὦ σκαιότατέ σοι σαφέστατα
[47]  Καρίων: ἀσκεῖν τὸν υἱὸν τὸν ἐπιχώριον τρόπον;
[48]  Χρεμύλος: τῷ τοῦτο κρίνεις;
[48b]  Καρίων: δῆλον ὁτιὴ καὶ τυφλῷ
[49]  Καρίων: γνῶναι δοκεῖ τοῦθʼ, ὡς σφόδρʼ ἐστὶ συμφέρον
[50]  Καρίων: τὸ μηδὲν ἀσκεῖν ὑγιὲς ἐν τῷ νῦν χρόνῳ.
[51]  Χρεμύλος: οὐκ ἔσθʼ ὅπως ὁ χρησμὸς ἐς τοῦτο ῥέπει,
[52]  Χρεμύλος: ἀλλʼ εἰς ἕτερόν τι μεῖζον. ἢν δʼ ἡμῖν φράσῃ
[53]  Χρεμύλος: ὅστις ποτʼ ἐστὶν οὑτοσὶ καὶ τοῦ χάριν
[54]  Χρεμύλος: καὶ τοῦ δεόμενος ἦλθε μετὰ νῷν ἐνθαδί,
[55]  Χρεμύλος: πυθοιμεθʼ ἂν τὸν χρησμὸν ἡμῶν ὅ τι νοεῖ.
[56]  Καρίων: ἄγε δὴ σὺ πότερον σαυτὸν ὅστις εἶ φράσεις,
[57]  Καρίων: ἢ τἀπὶ τούτοις δρῶ; λέγειν χρὴ ταχὺ πάνυ.
[58]  Πλοῦτος: ἐγὼ μὲν οἰμώζειν λέγω σοι.
[58b]  Καρίων: μαναθάνεις
[59]  Καρίων: ὅς φησιν εἶναι;
[59b]  Χρεμύλος: σοὶ λέγει τοῦτʼ, οὐκ ἐμοί·
[60]  Χρεμύλος: σκαιῶς γὰρ αὐτοῦ καὶ χαλεπῶς ἐκπυνθάνει.
[61]  Χρεμύλος: ἀλλʼ εἴ τι χαίρεις ἀνδρὸς εὐόρκου τρόποις,
[62]  Χρεμύλος: ἐμοὶ φράσον.
[62b]  Πλοῦτος: κλάειν ἔγωγέ σοι λέγω.
[63]  Καρίων: δέχου τὸν ἄνδρα καὶ τὸν ὄρνιν τοῦ θεοῦ.
[64]  Χρεμύλος: οὔ τοι μὰ τὴν Δήμητρα χαιρήσεις ἔτι.
[65]  Χρεμύλος: εἰ μὴ φράσεις γάρ—
[65b]  Καρίων: ἀπό σʼ ὀλῶ κακὸν κακῶς.
[66]  Χρεμύλος: ὦ τᾶν—
[66b]  Πλοῦτος: ἀπαλλάχθητον ἀπʼ ἐμοῦ.
[66c]  Χρεμύλος: πώμαλα.
[67]  Καρίων: καὶ μὴν ὃ λέγω βέλτιστόν ἐστʼ ὦ δέσποτα.
[68]  Καρίων: ἀπολῶ τὸν ἄνθρωπον κάκιστα τουτονί.
[69]  Καρίων: ἀναθεὶς γὰρ ἐπὶ κρημνόν τινʼ αὐτὸν καταλιπων
[70]  Καρίων: ἄπειμʼ, ἵνʼ ἐκεῖθεν ἐκτραχηλισθῇ πεσών.
[71]  Χρεμύλος: ἀλλʼ αἶρε ταχέως.
[71b]  Πλοῦτος: μηδαμῶς.
[71c]  Χρεμύλος: οὔκουν ἐρεῖς;
[72]  Πλοῦτος: ἀλλʼ ἢν πύθησθέ μʼ ὅστις εἴμʼ, εὖ οἶδʼ ὅτι
[73]  Πλοῦτος: κακόν τί μʼ ἐργάσεσθε κοὐκ ἀφήσετον.
[74]  Χρεμύλος: νὴ τοὺς θεοὺς ἡμεῖς γʼ, ἐὰν βούλῃ γε σύ.
[75]  Πλοῦτος: μέθεσθε νῦν μου πρῶτον.
[75b]  Χρεμύλος: ἤν, μεθίεμεν.
[76]  Πλοῦτος: ἀκούετον δή· δεῖ γὰρ ὡς ἔοικέ με
[77]  Πλοῦτος: λέγειν ἃ κρύπτειν ἦν παρεσκευασμένος.
[78]  Πλοῦτος: ἐγὼ γάρ εἰμι Πλοῦτος.
[78b]  Χρεμύλος: ὦ μιαρώτατε
[79]  Χρεμύλος: ἀνδρῶν ἁπάντων, εἶτʼ ἐσίγας Πλοῦτος ὤν;
[80]  Καρίων: σὺ Πλοῦτος, οὕτως ἀθλίως διακείμενος;
[81]  Καρίων: ὦ Φοῖβʼ Ἄπολλον καὶ θεοὶ καὶ δαίμονες
[82]  Καρίων: καὶ Ζεῦ, τί φῄς; ἐκεῖνος ὄντως εἶ σύ;
[82b]  Πλοῦτος: ναί.
[83]  Χρεμύλος: ἐκεῖνος αὐτός;
[83b]  Πλοῦτος: αὐτότατος.
[83c]  Χρεμύλος: πόθεν οὖν φράσον
[84]  Χρεμύλος: αὐχμῶν βαδίζεις;
[84b]  Πλοῦτος: ἐκ Πατροκλέους ἔρχομαι,
[85]  Πλοῦτος: ὃς οὐκ ἐλούσατʼ ἐξ ὅτουπερ ἐγένετο.
[86]  Χρεμύλος: τουτὶ δὲ τὸ κακὸν πῶς ἔπαθες; κάτειπέ μοι.
[87]  Πλοῦτος: ὁ Ζεύς με ταῦτʼ ἔδρασεν ἀνθρώποις φθονῶν.
[88]  Πλοῦτος: ἐγὼ γὰρ ὢν μειράκιον ἠπείλησʼ ὅτι
[89]  Πλοῦτος: ὡς τοὺς δικαίους καὶ σοφοὺς καὶ κοσμίους
[90]  Πλοῦτος: μόνους βαδιοίμην· ὁ δέ μʼ ἐποίησεν τυφλόν,
[91]  Πλοῦτος: ἵνα μὴ διαγιγνώσκοιμι τούτων μηδένα.
[92]  Πλοῦτος: οὕτως ἐκεῖνος τοῖσι χρηστοῖσι φθονεῖ.
[93]  Χρεμύλος: καὶ μὴν διὰ τοὺς χρηστούς γε τιμᾶται μόνους
[94]  Χρεμύλος: καὶ τοὺς δικαίους.
[94b]  Πλοῦτος: ὁμολογῶ σοι.
[94c]  Χρεμύλος: φέρε τί οὖν;
[95]  Χρεμύλος: εἰ πάλιν ἀναβλέψειας ὥσπερ καὶ πρὸ τοῦ,
[96]  Χρεμύλος: φεύγοις ἂν ἤδη τοὺς πονηρούς;
[96b]  Πλοῦτος: φήμʼ ἐγώ.
[97]  Χρεμύλος: ὡς τοὺς δικαίους δʼ ἂν βαδίζοις;
[97b]  Πλοῦτος: πάνυ μὲν οὖν·
[98]  Πλοῦτος: πολλοῦ γὰρ αὐτοὺς οὐχ ἑόρακά πω χρόνου.
[99]  Χρεμύλος: καὶ θαῦμά γʼ οὐδέν· οὐδʼ ἐγὼ γὰρ ὁ βλέπων.
[100]  Πλοῦτος: ἄφετόν με νῦν. ἴστον γὰρ ἤδη τἀπʼ ἐμοῦ.
[101]  Χρεμύλος: μὰ Δίʼ ἀλλὰ πολλῷ μᾶλλον ἑξόμεσθά σου.
[102]  Πλοῦτος: οὐκ ἠγόρευον ὅτι παρέξειν πράγματα
[103]  Πλοῦτος: ἐμέλλετόν μοι;
[103b]  Χρεμύλος: καὶ σύ γʼ ἀντιβολῶ πιθοῦ,
[104]  Χρεμύλος: καὶ μή μʼ ἀπολίπῃς· οὐ γὰρ εὑρήσεις ἐμοῦ
[105]  Χρεμύλος: ζητῶν ἔτʼ ἄνδρα τοὺς τρόπους βελτίονα.
[106]  Καρίων: μὰ τὸν Δίʼ οὐ γὰρ ἔστιν ἄλλος πλὴν ἐγώ.
[107]  Πλοῦτος: ταυτὶ λέγουσι πάντες· ἡνίκʼ ἂν δέ μου
[108]  Πλοῦτος: τύχωσʼ ἀληθῶς καὶ γένωνται πλούσιοι,
[109]  Πλοῦτος: ἀτεχνῶς ὑπερβάλλουσι τῇ μοχθηρίᾳ.
[110]  Χρεμύλος: ἔχει μὲν οὕτως, εἰσὶ δʼ οὐ πάντες κακοί.
[111]  Πλοῦτος: μὰ Δίʼ ἀλλʼ ἁπαξάπαντες.
[111b]  Καρίων: οἰμώξει μακρά.
[112]  Χρεμύλος: σοὶ δʼ ὡς ἂν εἰδῇς ὅσα παρʼ ἡμῖν ἢν μένῃς
[113]  Χρεμύλος: γενήσετʼ ἀγαθά, πρόσεχε τὸν νοῦν ἵνα πύθῃ.
[114]  Χρεμύλος: οἶμαι γὰρ οἶμαι, σὺν θεῷ δʼ εἰρήσεται,
[115]  Χρεμύλος: ταύτης ἀπαλλάξειν σε τῆς ὀφθαλμίας
[116]  Χρεμύλος: βλέψαι ποιήσας.
[116b]  Πλοῦτος: μηδαμῶς τοῦτʼ ἐργάσῃ.
[117]  Πλοῦτος: οὐ βούλομαι γὰρ πάλιν ἀναβλέψαι.
[117b]  Χρεμύλος: τί φῄς;
[118]  Καρίων: ἅνθρωπος οὗτός ἐστιν ἄθλιος φύσει.
[119]  Πλοῦτος: ὁ Ζεὺς † μὲν οὖν εἰδὼς τὰ τούτων μῶρʼ ἔμʼ εἰ†
[120]  Πλοῦτος: πύθοιτʼ ἂν ἐπιτρίψειε.
[120b]  Χρεμύλος: νῦν δʼ οὐ τοῦτο δρᾷ,
[121]  Χρεμύλος: ὅστις σε προσπταίοντα περινοστεῖν ἐᾷ;
[122]  Πλοῦτος: οὐκ οἶδʼ· ἐγὼ δʼ ἐκεῖνον ὀρρωδῶ πάνυ.
[123]  Χρεμύλος: ἄληθες ὦ δειλότατε πάντων δαιμόνων;
[124]  Χρεμύλος: οἴει γὰρ εἶναι τὴν Διὸς τυραννίδα
[125]  Χρεμύλος: καὶ τοὺς κεραυνοὺς ἀξίους τριωβόλου,
[126]  Χρεμύλος: ἐὰν ἀναβλέψῃς σὺ κἂν σμικρὸν χρόνον;
[127]  Πλοῦτος: ἆ μὴ λέγʼ ὦ πόνηρε ταῦτʼ.
[127b]  Χρεμύλος: ἔχʼ ἥσυχος.
[NaN]  Χρεμύλος: ἐγὼ γὰρ ἀποδείξω σε τοῦ Διὸς πολὺ
[129]  Χρεμύλος: μεῖζον δυνάμενον.
[129b]  Πλοῦτος: ἐμὲ σύ;
[129c]  Χρεμύλος: νὴ τὸν οὐρανόν.
[130]  Χρεμύλος: αὐτίκα γὰρ ἄρχει διὰ τίνʼ ὁ Ζεὺς τῶν θεῶν;
[131]  Καρίων: διὰ τἀργύριον· πλεῖστον γάρ ἐστʼ αὐτῷ.
[131b]  Χρεμύλος: φέρε
[132]  Χρεμύλος: τίς οὖν ὁ παρέχων ἐστὶν αὐτῷ τοῦθʼ;
[132b]  Καρίων: ὁδί.
[133]  Χρεμύλος: θύουσι δʼ αὐτῷ διὰ τίνʼ; οὐ διὰ τουτονί;
[134]  Καρίων: καὶ νὴ Δίʼ εὔχονταί γε πλουτεῖν ἄντικρυς.
[135]  Χρεμύλος: οὔκουν ὅδʼ ἐστὶν αἴτιος καὶ ῥᾳδίως
[136]  Χρεμύλος: παύσειεν, εἰ βούλοιτο, ταῦτʼ ἄν;
[136b]  Πλοῦτος: ὅτι τί δή;
[137]  Χρεμύλος: ὅτι οὐδʼ ἂν εἷς θύσειεν ἀνθρώπων ἔτι,
[138]  Χρεμύλος: οὐ βοῦν ἄν, οὐχὶ ψαιστόν, οὐκ ἄλλʼ οὐδὲ ἕν,
[139]  Χρεμύλος: μὴ βουλομένου σοῦ.
[139b]  Πλοῦτος: πῶς;
[139c]  Χρεμύλος: ὅπως; οὐκ ἔσθʼ ὅπως
[140]  Χρεμύλος: ὠνήσεται δήπουθεν, ἢν σὺ μὴ παρὼν
[141]  Χρεμύλος: αὐτὸς διδῷς τἀργύριον· ὥστε τοῦ Διὸς
[142]  Χρεμύλος: τὴν δύνομιν, ἢν λυπῇ τι, καταλύσεις μόνος.
[143]  Πλοῦτος: τί λέγεις; διʼ ἐμὲ θύουσιν αὐτῷ;
[143b]  Χρεμύλος: φήμʼ ἐγώ.
[144]  Χρεμύλος: καὶ νὴ Δίʼ εἴ τί γʼ ἔστι λαμπρὸν καὶ καλὸν
[145]  Χρεμύλος: ἢ χαρίεν ἀνθρώποισι, διὰ σὲ γίγνεται.
[146]  Χρεμύλος: ἅπαντα τῷ πλουτεῖν γάρ ἐσθʼ ὑπήκοα.
[147]  Καρίων: ἔγωγέ τοι διὰ μικρὸν ἀργυρίδιον
[148]  Καρίων: δοῦλος γεγένημαι, διὰ τὸ μὴ πλουτεῖν ἴσως.
[149]  Χρεμύλος: καὶ τάς γʼ ἑταίρας φασὶ τὰς Κορινθίας,
[150]  Χρεμύλος: ὅταν μὲν αὐτάς τις πένης πειρῶν τύχῃ,
[151]  Χρεμύλος: οὐδὲ προσέχειν τὸν νοῦν, ἐὰν δὲ πλούσιος,
[152]  Χρεμύλος: τὸν πρωκτὸν αὐτὰς εὐθὺς ὡς τοῦτον τρέπειν.
[153]  Καρίων: καὶ τούς γε παῖδάς φασι ταὐτὸ τοῦτο δρᾶν
[154]  Καρίων: οὐ τῶν ἐραστῶν ἀλλὰ τἀργυρίου χάριν.
[155]  Χρεμύλος: οὐ τούς γε χρηστούς, ἀλλὰ τοὺς πόρνους· ἐπεὶ
[156]  Χρεμύλος: αἰτοῦσιν οὐκ ἀργύριον οἱ χρηστοί.
[156b]  Καρίων: τί δαί;
[157]  Χρεμύλος: ὁ μὲν ἵππον ἀγαθόν, ὁ δὲ κύνας θηρευτικάς.
[158]  Καρίων: αἰσχυνόμενοι γὰρ ἀργύριον αἰτεῖν ἴσως
[159]  Καρίων: ὀνόματι περιπέττουσι τὴν μοχθηρίαν.
[160]  Χρεμύλος: τέχναι δὲ πᾶσαι διὰ σὲ καὶ σοφίσματα
[161]  Χρεμύλος: ἐν τοῖσιν ἀνθρώποισίν ἐσθʼ ηὑρημένα.
[162]  Χρεμύλος: ὁ μὲν γὰρ ἡμῶν σκυτοτομεῖ καθήμενος·
[163]  Καρίων: ἕτερος δὲ χαλκεύει τις, ὁ δὲ τεκταίνεται·
[164]  Χρεμύλος: ὁ δὲ χρυσοχοεῖ γε χρυσίον παρὰ σοῦ λαβών·
[165]  Καρίων: ὁ δὲ λωποδυτεῖ γε νὴ Δίʼ, ὁ δὲ τοιχωρυχεῖ·
[166]  Χρεμύλος: ὁ δὲ γναφεύει γʼ·
[166b]  Καρίων: ὁ δέ γε πλύνει κῴδια·
[167]  Χρεμύλος: ὁ δὲ βυρσοδεψεῖ γʼ·
[167b]  Καρίων: ὁ δέ γε πωλεῖ κρόμμυα·
[168]  Χρεμύλος: ὁ δʼ ἁλούς γε μοιχὸς διὰ σέ που παρατίλλεται.
[169]  Πλοῦτος: οἴμοι τάλας ταυτί μʼ ἐλάνθανεν πάλαι.
[170]  Καρίων: μέγας δὲ βασιλεὺς οὐχὶ διὰ τοῦτον κομᾷ;
[171]  Χρεμύλος: ἐκκλησία δʼ οὐχὶ διὰ τοῦτον γίγνεται;
[172]  Καρίων: τί δέ; τὰς τριήρεις οὐ σὺ πληροῖς; εἰπέ μοι.
[173]  Χρεμύλος: τὸ δʼ ἐν Κορίνθῳ ξενικὸν οὐχ οὗτος τρέφει;
[174]  Καρίων: ὁ Πάμφιλος δʼ οὐχι διὰ τοῦτον κλαύσεται;
[175]  Χρεμύλος: ὁ βελονοπώλης δʼ οὐχὶ μετὰ τοῦ Παμφίλου;
[176]  Καρίων: Ἀγύρριος δʼ οὐχὶ διὰ τοῦτον πέρδεται;
[177]  Χρεμύλος: Φιλέψιος δʼ οὐχ ἕνεκα σοῦ μύθους λέγει;
[178]  Καρίων: ἡ ξυμμαχία δʼ οὐ διὰ σὲ τοῖς Αἰγυπτίοις;
[179]  Χρεμύλος: ἐρᾷ δὲ Λαῒς οὐ διὰ σὲ Φιλωνίδου;
[180]  Καρίων: ὁ Τιμοθέου δὲ πύργος—
[180b]  Χρεμύλος: ἐμπέσοι γέ σοι.
[181]  Χρεμύλος: τὰ δὲ πράγματʼ οὐχὶ διὰ σὲ πάντα πράττεται;
[182]  Χρεμύλος: μονώτατος γὰρ εἶ σὺ πάντων αἴτιος
[183]  Χρεμύλος: καὶ τῶν κακῶν καὶ τῶν ἀγαθῶν, εὖ ἴσθʼ ὅτι.
[184]  Καρίων: κρατοῦσι γοῦν κἀν τοῖς πολέμοις ἑκάστοτε,
[185]  Καρίων: ἐφʼ οἷς οὗτος ἐπικαθέζηται μόνον.
[186]  Πλοῦτος: ἐγὼ τοσαῦτα δυνατός εἰμʼ εἷς ὢν ποιεῖν;
[187]  Χρεμύλος: καὶ ναὶ μὰ Δία τούτων γε πολλῷ πλείονα·
[188]  Χρεμύλος: ὥστʼ οὐδὲ μεστὸς σοῦ γέγονʼ οὐδεὶς πώποτε.
[189]  Χρεμύλος: τῶν μὲν γὰρ ἄλλων ἐστὶ πάντων πλησμονή,
[190]  Χρεμύλος: ἔρωτος
[190b]  Καρίων: ἄρτων
[190c]  Χρεμύλος: μουσικῆς
[190d]  Καρίων: τραγημάτων
[191]  Χρεμύλος: τιμῆς
[191b]  Καρίων: πλακούντων
[191c]  Χρεμύλος: ἀνδραγαθίας
[191d]  Καρίων: ἰσχάδων
[192]  Χρεμύλος: φιλοτιμίας
[192b]  Καρίων: μάζης
[192c]  Χρεμύλος: στρατηγίας
[192d]  Καρίων: φακῆς·
[193]  Χρεμύλος: σοῦ δʼ ἐγένετʼ οὐδεὶς μεστὸς οὐδεπώποτε.
[194]  Χρεμύλος: ἀλλʼ ἢν τάλαντά τις λάβῃ τριακαίδεκα,
[195]  Χρεμύλος: πολὺ μᾶλλον ἐπιθυμεῖ λαβεῖν ἑκκαίδεκα·
[196]  Χρεμύλος: κἂν ταῦτʼ ἀνύσηται, τετταράκοντα βούλεται,
[197]  Χρεμύλος: ἤ φησιν εἶν ἀβίωτον αὑτῷ τὸν βίον.
[198]  Πλοῦτος: εὖ τοι λέγειν ἔμοιγε φαίνεσθον πάνυ·
[199]  Πλοῦτος: πλὴν ἓν μόνον δέδοικα.
[199b]  Χρεμύλος: φράζε τοῦ πέρι;
[200]  Πλοῦτος: ὅπως ἐγὼ τὴν δύναμιν ἣν ὑμεῖς φατε
[201]  Πλοῦτος: ἔχειν με, ταύτης δεσπότης γενήσομαι.
[202]  Χρεμύλος: νὴ τὸν Δίʼ ἀλλὰ καὶ λέγουσι πάντες ὡς
[203]  Χρεμύλος: δειλότατόν ἐσθʼ ὁ Πλοῦτος.
[203b]  Πλοῦτος: ἥκιστʼ, ἀλλά με
[204]  Πλοῦτος: τοιχωρύχος τις διέβαλʼ. ἐσδὺς γάρ ποτε
[205]  Πλοῦτος: οὐκ εἶχεν ἐς τὴν οἰκίαν οὐδὲν λαβεῖν,
[206]  Πλοῦτος: εὑρὼν ἁπαξάπαντα κατακεκλῃμένα·
[207]  Πλοῦτος: εἶτʼ ὠνόμασέ μου τὴν πρόνοιαν δειλίαν.
[208]  Χρεμύλος: μή νυν μελέτω σοι μηδέν· ὡς ἐὰν γένῃ
[209]  Χρεμύλος: ἀνὴρ πρόθυμος αὐτὸς ἐς τὰ πράγματα,
[210]  Χρεμύλος: βλέποντʼ ἀποδείξω σʼ ὀξύτερον τοῦ Λυγκέως.
[211]  Πλοῦτος: πῶς οὖν δυνήσει τοῦτο δρᾶσαι θνητὸς ὤν;
[212]  Χρεμύλος: ἔχω τινʼ ἀγαθὴν ἐλπίδʼ ἐξ ὧν εἶπέ μοι
[213]  Χρεμύλος: ὁ Φοῖβος αὐτὸς Πυθικὴν σείσας δάφνην.
[214]  Πλοῦτος: κἀκεῖνος οὖν σύνοιδε ταῦτα;
[214b]  Χρεμύλος: φήμʼ ἐγώ.
[215]  Πλοῦτος: ὁρᾶτε.
[215b]  Χρεμύλος: μὴ φρόντιζε μηδὲν ὦγαθέ.
[216]  Χρεμύλος: ἐγὼ γάρ, εὖ τοῦτʼ ἴσθι, κεἰ δεῖ μʼ ἀποθανεῖν,
[217]  Χρεμύλος: αὐτὸς διαπράξω ταῦτα.
[217b]  Καρίων: κἂν βούλῃ γʼ, ἐγώ.
[218]  Χρεμύλος: πολλοὶ δʼ ἔσονται χἄτεροι νῷν ξύμμαχοι,
[219]  Χρεμύλος: ὅσοις δικαίοις οὖσιν οὐκ ἦν ἄλφιτα.
[220]  Πλοῦτος: παπαῖ πονηρούς γʼ εἶπας ἡμῖν συμμάχους.
[221]  Χρεμύλος: οὐκ ἤν γε πλουτήσωσιν ἐξ ἀρχῆς πάλιν.
[222]  Χρεμύλος: ἀλλʼ ἴθι σὺ μὲν ταχέως δραμών—
[222b]  Καρίων: τί δρῶ; λέγε.
[223]  Χρεμύλος: τοὺς ξυγγεώργους κάλεσον, εὑρήσεις δʼ ἴσως
[224]  Χρεμύλος: ἐν τοῖς ἀγροῖς αὐτοὺς ταλαιπωρουμένους,
[225]  Χρεμύλος: ὅπως ἂν ἴσον ἕκαστος ἐνταυθοῖ παρὼν
[226]  Χρεμύλος: ἡμῖν μετάσχῃ τοῦδε τοῦ Πλούτου μέρος.
[227]  Καρίων: καὶ δὴ βαδίζω· τουτοδὶ τὸ κρεᾴδιον
[228]  Καρίων: τῶν ἔνδοθέν τις εἰσενεγκάτω λαβών.
[229]  Χρεμύλος: ἐμοὶ μελήσει τοῦτό γʼ· ἀλλʼ ἀνύσας τρέχε.
[230]  Χρεμύλος: σὺ δʼ ὦ κράτιστε Πλοῦτε πάντων δαιμόνων
[231]  Χρεμύλος: εἴσω μετʼ ἐμοῦ δεῦρʼ εἴσιθʼ· ἡ γὰρ οἰκία
[232]  Χρεμύλος: αὕτη ʼστὶν ἣν δεῖ χρημάτων σε τήμερον
[233]  Χρεμύλος: μεστὴν ποιῆσαι καὶ δικαίως κἀδίκως.
[234]  Πλοῦτος: ἀλλʼ ἄχθομαι μὲν εἰσιὼν νὴ τοὺς θεοὺς
[235]  Πλοῦτος: εἰς οἰκίαν ἑκάστοτʼ ἀλλοτρίαν πάνυ·
[236]  Πλοῦτος: ἀγαθὸν γὰρ ἀπέλαυσʼ οὐδὲν αὐτοῦ πώποτε.
[237]  Πλοῦτος: ἢν μὲν γὰρ ὡς φειδωλὸν εἰσελθὼν τύχω,
[238]  Πλοῦτος: εὐθὺς κατώρυξέν με κατὰ τῆς γῆς κάτω·
[239]  Πλοῦτος: κἄν τις προσέλθῃ χρηστὸς ἄνθρωπος φίλος
[240]  Πλοῦτος: αἰτῶν λαβεῖν τι σμικρὸν ἀργυρίδιον,
[241]  Πλοῦτος: ἔξαρνός ἐστι μηδʼ ἰδεῖν με πώποτε.
[242]  Πλοῦτος: ἢν δʼ ὡς παραπλῆγʼ ἄνθρωπον εἰσελθὼν τύχω,
[243]  Πλοῦτος: πόρναισι καὶ κύβοισι παραβεβλημένος
[244]  Πλοῦτος: γυμνὸς θύραζʼ ἐξέπεσον ἐν ἀκαρεῖ χρόνου.
[245]  Χρεμύλος: μετρίου γὰρ ἀνδρὸς οὐκ ἐπέτυχες πώποτε.
[246]  Χρεμύλος: ἐγὼ δὲ τούτου τοῦ τρόπου πώς εἰμʼ ἀεί,
[247]  Χρεμύλος: χαίρω τε γὰρ φειδόμενος ὡς οὐδεὶς ἀνὴρ
[248]  Χρεμύλος: πάλιν τʼ ἀναλῶν, ἡνίκʼ ἂν τούτου δέῃ.
[249]  Χρεμύλος: ἀλλʼ εἰσίωμεν, ὡς ἰδεῖν σε βούλομαι
[250]  Χρεμύλος: καὶ τὴν γυναῖκα καὶ τὸν υἱὸν τὸν μόνον,
[251]  Χρεμύλος: ὃν ἑγὼ φιλῶ μάλιστα μετὰ σέ.
[251b]  Πλοῦτος: πείθομαι.
[252]  Χρεμύλος: τί γὰρ ἄν τις οὐχὶ πρὸς σὲ τἀληθῆ λέγοι;
    === Parodos ===*=========
[253]  Καρίων: ὦ πολλὰ δὴ τῷ δεσπότῃ ταὐτὸν θύμον φαγόντες,
[254]  Καρίων: ἄνδρες φίλοι καὶ δημόται καὶ τοῦ πονεῖν ἐρασταί,
[255]  Καρίων: ἴτʼ ἐγκονεῖτε σπεύδεθʼ, ὡς ὁ καιρὸς οὐχὶ μέλλειν,
[256]  Καρίων: ἀλλʼ ἔστʼ ἐπʼ αὐτῆς τῆς ἀκμῆς, ᾗ δεῖ παρόντʼ ἀμύνειν.
[257]  Χορός: οὔκουν ὁρᾷς ὁρμωμένους ἡμᾶς πάλαι προθύμως,
[258]  Χορός: ὡς εἰκός ἐστιν ἀσθενεῖς γέροντας ἄνδρας ἤδη;
[259]  Χορός: σὺ δʼ ἀξιοῖς ἴσως με θεῖν, πρὶν ταῦτα καὶ φράσαι μοι
[260]  Χορός: ὅτου χάριν μʼ ὁ δεσπότης ὁ σὸς κέκληκε δῦρο.
[261]  Καρίων: οὔκουν πάλαι δήπου λέγω; σὺ δʼ αὐτὸς οὐκ ἀκούεις.
[262]  Καρίων: ὁ δεσπότης γάρ φησιν ὑμᾶς ἡδέως ἅπαντας
[263]  Καρίων: ψυχροῦ βίου καὶ δυσκόλου ζήσειν ἀπαλλαγέντας.
[264]  Χορός: ἔστιν δὲ δὴ τί καὶ πόθεν τὸ πρᾶγμα τοῦθʼ ὅ φησιν;
[265]  Καρίων: ἔχων ἀφῖκται δεῦρο πρεσβύτην τινʼ ὦ πόνηροι
[266]  Καρίων: ῥυπῶντα κυφὸν ἄθλιον ῥυσὸν μαδῶντα νωδόν·
[267]  Καρίων: οἶμαι δὲ νὴ τὸν οὐρανὸν καὶ ψωλὸν αὐτὸν εἶναι.
[268]  Χορός: ὦ χρυσὸν ἀγγείλας ἐπῶν πῶς φῄς; πάλιν φράσον μοι.
[269]  Χορός: δηλοῖς γὰρ αὐτὸν σωρὸν ἥκειν χρημάτων ἔχοντα.
[270]  Καρίων: πρεσβυτικῶν μὲν οὖν κακῶν ἔγωγʼ ἔχοντα σωρόν.
[271]  Χορός: μῶν ἀξιοῖς φενακίσας ἔπειτʼ ἀπαλλαγῆναι
[272]  Χορός: ἀζήμιος, καὶ ταῦτʼ ἐμοῦ βακτηρίαν ἔχοντος;
[273]  Καρίων: πάντως γὰρ ἄνθρωπον φύσει τοιοῦτον ἐς τὰ πάντα
[274]  Καρίων: ἡγεῖσθέ μʼ εἶναι κοὐδὲν ἂν νομίζεθʼ ὑγιὲς εἰπεῖν;
[275]  Χορός: ὡς σεμνὸς οὑπίτριπτος· αἱ κνῆμαι δέ σου βοῶσιν
[276]  Χορός: ἰοὺ ἰού, τὰς χοίνικας καὶ τὰς πέδας ποθοῦσαι.
[277]  Καρίων: ἐν τῇ σορῷ νυνὶ λαχὸν τὸ γράμμα σου δικάζειν,
[278]  Καρίων: σὺ δʼ οὐ βαδίζεις, ὁ δὲ Χάρων τὸ ξύμβολον δίδωσιν.
[279]  Χορός: διαρραγείης, ὡς μόθων εἶ καὶ φύσει κόβαλος,
[280]  Χορός: ὅστις φενακίζεις, φράσαι δʼ οὔπω τέτληκας ἡμῖν,
[281]  Χορός: οἳ πολλὰ μοχθήσαντες οὐκ οὔσης σχολῆς προθύμως
[282]  Χορός: δεῦρʼ ἤλθομεν, πολλῶν θύμων ῥίζας διεκπερῶντες.
[283]  Καρίων: ἀλλʼ οὐκέτʼ ἂν κρύψαιμι. τὸν Πλοῦτον γὰρ ὦνδρες ἥκει
[285]  Καρίων: ἄγων ὁ δεσπότης, ὃς ὑμᾶς πλουσίους ποιήσει.
[286]  Χορός: ὄντως γὰρ ἔστι πλουσίοις ἡμῖν ἅπασιν εἶναι;
[287]  Καρίων: νὴ τοὺς θεοὺς Μίδαις μὲν οὖν, ἢν ὦτʼ ὄνου λάβητε.
[288]  Χορός: ὡς ἥδομαι καὶ τέρπομαι καὶ βούλομαι χορεῦσαι
[289]  Χορός: ὑφʼ ἡδονῆς, εἴπερ λέγεις ὄντως σὺ ταῦτʼ ἀληθῆ.
    === Lyrische Szene ===*==
      === Strophe 1 ===
[290]  Καρίων: καὶ μὴν ἐγὼ βουλήσομαι θρεττανελὸ τὸν Κύκλωπα
[291]  Καρίων: μιμούμενος καὶ τοῖν ποδοῖν ὡδὶ παρενσαλεύων
[292]  Καρίων: ὑμᾶς ἄγειν. ἀλλʼ εἶα τέκεα θαμίνʼ ἐπαναβοῶντες
[293]  Καρίων: βληχώμενοί τε προβατίων
[294]  Καρίων: αἰγῶν τε κιναβρώντων μέλη
[295]  Καρίων: ἕπεσθʼ ἀπεψωλημένοι· τράγοι δʼ ἀκρατιεῖσθε.
      === Antistrophe 1 ===
[296]  Χορός: ἡμεῖς δέ γʼ αὖ ζητήσομεν θρεττανελὸ τὸν Κύκλωπα
[297]  Χορός: βληχώμενοι, σὲ τουτονὶ πεινῶντα καταλαβόντες,
[298]  Χορός: πήραν ἔχοντα λάχανά τʼ ἄγρια δροσερά, κραιπαλῶντα
[299]  Χορός: ἡγούμενον τοῖς προβατίοις,
[300]  Χορός: εἰκῇ δὲ καταδαρθόντα που
[301]  Χορός: μέγαν λαβόντες ἡμμένον σφηκίσκον ἐκτυφλῶσαι.
      === Strophe 2 ===
[302]  Καρίων: ἐγὼ δὲ τὴν Κίρκην γε τὴν τὰ φάρμακʼ ἀνακυκῶσαν,
[303]  Καρίων: ἣ τοὺς ἑταίρους τοῦ Φιλωνίδου ποτʼ ἐν Κορίνθῳ
[304]  Καρίων: ἔπεισεν ὡς ὄντας κάπρους
[305]  Καρίων: μεμαγμένον σκῶρ ἐσθίειν, αὐτὴ δʼ ἔματτεν αὐτοῖς,
[306]  Καρίων: μιμήσομαι πάντας τρόπους·
[307]  Καρίων: ὑμεῖς δὲ γρυλίζοντες ὑπὸ φιληδίας
[308]  Καρίων: ἕπεσθε μητρὶ χοῖροι.
      === Antistrophe 2a ===
[309]  Χορός: οὐκοῦν σε τὴν Κίρκην γε τὴν τὰ φάρμακʼ ἀνακυκῶσαν
[310]  Χορός: καὶ μαγγανεύουσαν μολύνουσάν τε τοὺς ἑταίρους
[311]  Χορός: λαβόντες ὑπὸ φιληδίας
[312]  Χορός: τὸν Λαρτίου μιμούμενοι τῶν ὄρχεων κρεμῶμεν,
[313]  Χορός: μινθώσομέν θʼ ὥσπερ τράγου
[314]  Χορός: τὴν ῥῖνα· σὺ δʼ Ἀρίστυλλος ὑποχάσκων ἐρεῖς,
[315]  Χορός: ἕπεσθε μητρὶ χοῖροι.
      === Antistrophe 2b ===
[316]  Καρίων: ἀλλʼ εἶα νῦν τῶν σκωμμάτων ἀπαλλαγέντες ἤδη
[317]  Καρίων: ὑμεῖς ἐπʼ ἄλλʼ εἶδος τρέπεσθʼ,
[318]  Καρίων: ἐγὼ δʼ ἰὼν ἤδη λάθρᾳ
[319]  Καρίων: βουλήσομαι τοῦ δεσπότου
[320]  Καρίων: λαβών τινʼ ἄρτον καὶ κρέας
[321]  Καρίων: μασώμενος τὸ λοιπὸν οὕτω τῷ κόπῳ ξυνεῖναι.
    === Episode ===*=========
[322]  Χρεμύλος: χαίρειν μὲν ὑμᾶς ἐστιν ὦνδρες δημόται
[323]  Χρεμύλος: ἀρχαῖον ἤδη προσαγορεύειν καὶ σαπρόν·
[324]  Χρεμύλος: ἀσπάζομαι δʼ ὁτιὴ προθύμως ἥκετε
[325]  Χρεμύλος: καὶ συντεταμένως κοὐ κατεβλακευμένως.
[326]  Χρεμύλος: ὅπως δέ μοι καὶ τἄλλα συμπαραστάται
[327]  Χρεμύλος: ἔσεσθε καὶ σωτῆρες ὄντως τοῦ θεοῦ.
[328]  Χορός: θάρρει· βλέπειν γὰρ ἄντικρυς δόξεις μʼ Ἄρη.
[329]  Χορός: δεινὸν γὰρ εἰ τριωβόλου μὲν οὕνεκα
[330]  Χορός: ὠστιζόμεσθʼ ἑκάστοτʼ ἐν τἠκκλησίᾳ,
[331]  Χορός: αὐτὸν δὲ τὸν Πλοῦτον παρείην τῳ λαβεῖν.
[332]  Χρεμύλος: καὶ μὴν ὁρῶ καὶ Βλεψίδημον τουτονὶ
[333]  Χρεμύλος: προσιόντα· δῆλος δʼ ἐστὶν ὅτι τοῦ πράγματος
[334]  Χρεμύλος: ἀκήκοέν τι τῇ βαδίσει καὶ τῷ τάχει.
[335]  Βλεψίδημος: τί ἂν οὖν τὸ πρᾶγμʼ εἴη; πόθεν καὶ τίνι τρόπῳ
[336]  Βλεψίδημος: Χρεμύλος πεπλούτηκʼ ἐξαπίνης; οὐ πείθομαι.
[337]  Βλεψίδημος: καίτοι λόγος γʼ ἦν νὴ τὸν Ἡρακλέα πολὺς
[338]  Βλεψίδημος: ἐπὶ τοῖσι κουρείοισι τῶν καθημένων,
[339]  Βλεψίδημος: ὡς ἐξαπίνης ἀνὴρ γεγένηται πλούσιος.
[340]  Βλεψίδημος: ἔστιν δέ μοι τοῦτʼ αὐτὸ θαυμάσιον, ὅπως
[341]  Βλεψίδημος: χρηστόν τι πράττων τοὺς φίλους μεταπέμπεται.
[342]  Βλεψίδημος: οὔκουν ἐπιχώριόν γε πρᾶγμʼ ἐργάζεται.
[343]  Χρεμύλος: ἀλλʼ οὐδὲν ἀποκρύψας ἐρῶ· νὴ τοὺς θεοὺς
[344]  Χρεμύλος: ὦ Βλεψίδημʼ ἄμεινον ἢ χθὲς πράττομεν,
[345]  Χρεμύλος: ὥστε μετέχειν ἔξεστιν· εἶ γὰρ τῶν φίλων.
[346]  Βλεψίδημος: γέγονας δʼ ἀληθῶς, ὡς λέγουσι, πλούσιος;
[347]  Χρεμύλος: ἔσομαι μὲν οὖν αὐτίκα μάλʼ, ἢν θεὸς θέλῃ.
[348]  Χρεμύλος: ἔνι γάρ τις ἔνι κίνδυνος ἐν τῷ πράγματι.
[349]  Βλεψίδημος: ποῖός τις;
[349b]  Χρεμύλος: οἷος;
[349c]  Βλεψίδημος: λέγʼ ἀνύσας ὅ τι φῄς ποτε.
[350]  Χρεμύλος: ἢν μὲν κατορθώσωμεν, εὖ πράττειν ἀεί·
[351]  Χρεμύλος: ἢν δὲ σφαλῶμεν, ἐπιτετρῖφθαι τὸ παράπαν.
[352]  Βλεψίδημος: τουτὶ πονηρὸν φαίνεται τὸ φορτίον
[353]  Βλεψίδημος: καί μʼ οὐκ ἀρέσκει. τό τε γὰρ ἐξαίφνης ἄγαν
[354]  Βλεψίδημος: οὕτως ὑπερπλουτεῖν τό τʼ αὖ δεδοικέναι
[355]  Βλεψίδημος: πρὸς ἀνδρὸς οὐδὲν ὑγιές ἐστʼ εἰργασμένου.
[356]  Χρεμύλος: πῶς οὐδὲν ὑγιές;
[356b]  Βλεψίδημος: εἴ τι κεκλοφὼς νὴ Δία
[357]  Βλεψίδημος: ἐκεῖθεν ἥκεις ἀργύριον ἢ χρυσίον
[358]  Βλεψίδημος: παρὰ τοῦ θεοῦ, κἄπειτʼ ἴσως σοι μεταμέλει.
[359]  Χρεμύλος: Ἄπολλον ἀποτρόπαιε μὰ Δίʼ ἐγὼ μὲν οὔ.
[360]  Βλεψίδημος: παῦσαι φλυαρῶν ὦγάθʼ· οῖδα γὰρ σαφῶς.
[361]  Χρεμύλος: σὺ μηδὲν εἰς ἔμʼ ὑπονόει τοιουτονί.
[362]  Βλεψίδημος: φεῦ,
[362a]  Βλεψίδημος: ὡς οὐδὲν ἀτεχνῶς ὑγιές ἐστιν οὐδενός,
[363]  Βλεψίδημος: ἀλλʼ εἰσὶ τοῦ κέρδους ἅπαντες ἥττονες.
[364]  Χρεμύλος: οὔ τοι μὰ τὴν Δήμητρʼ ὑγιαίνειν μοι δοκεῖς.
[365]  Βλεψίδημος: ὡς πολὺ μεθέστηχʼ ὧν πρότερον εἶχεν τρόπων.
[366]  Χρεμύλος: μελαγχολᾷς ὦνθρωπε νὴ τὸν οὐρανόν.
[367]  Βλεψίδημος: ἀλλʼ οὐδὲ τὸ βλέμμʼ αὐτὸ κατὰ χώραν ἔχει,
[368]  Βλεψίδημος: ἀλλʼ ἐστὶν ἐπίδηλόν τι πεπανουργηκότι.
[369]  Χρεμύλος: σὺ μὲν οἶδʼ ὃ κρώζεις· ὡς ἐμοῦ τι κεκλοφότος
[370]  Χρεμύλος: ζητεῖς μεταλαβεῖν.
[370b]  Βλεψίδημος: μεταλαβεῖν ζητῶ; τίνος;
[371]  Χρεμύλος: τὸ δʼ ἐστὶν οὐ τοιοῦτον ἀλλʼ ἑτέρως ἔχον.
[372]  Βλεψίδημος: μῶν οὐ κέκλοφας ἀλλʼ ἥρπακας;
[372b]  Χρεμύλος: κακοδαιμονᾷς.
[373]  Βλεψίδημος: ἀλλʼ οὐδὲ μὴν ἀπεστέρηκάς γʼ οὐδένα;
[374]  Χρεμύλος: ουʼ δῆτʼ ἔγωγʼ.
[374b]  Βλεψίδημος: ὦ Ἡράκλεις, φέρε ποῖ τις ἂν
[375]  Βλεψίδημος: τράποιτο; τἀληθὲς γὰρ οὐκ ἐθέλει φράσαι.
[376]  Χρεμύλος: κατηγορεῖς γὰρ πρὶν μαθεῖν τὸ πρᾶγμά μου.
[377]  Βλεψίδημος: ὦ τᾶν ἐγώ τοι τοῦτʼ ἀπὸ σμικροῦ πάνυ
[378]  Βλεψίδημος: ἐθέλω διαπρᾶξαι πρὶν πυθέσθαι τὴν πόλιν,
[379]  Βλεψίδημος: τὸ στόμʼ ἐπιβύσας κέρμασιν τῶν ῥητόρων.
[380]  Χρεμύλος: καὶ μὴν φίλως γʼ ἄν μοι δοκεῖς νὴ τοὺς θεοὺς
[381]  Χρεμύλος: τρεῖς μνᾶς ἀναλώσας λογίσασθαι δώδεκα.
[382]  Βλεψίδημος: ὁρῶ τινʼ ἐπὶ τοῦ βήματος καθεδούμενον
[383]  Βλεψίδημος: ἱκετηρίαν ἔχοντα μετὰ τῶν παιδίων
[384]  Βλεψίδημος: καὶ τῆς γυναικός, κουʼ διοίσοντʼ ἄντικρυς
[385]  Βλεψίδημος: τῶν Ἡρακλειδῶν οὐδʼ ὁτιοῦν τῶν Παμφίλου.
[386]  Χρεμύλος: οὒκ ὦ κακόδαιμον, ἀλλὰ τοὺς χρηστοὺς μόνους
[387]  Χρεμύλος: ἔγωγε καὶ τοὺς δεξιοὺς καὶ σώφρονας
[388]  Χρεμύλος: ἀπαρτὶ πλουτῆσαι ποιήσω.
[388b]  Βλεψίδημος: τί σὺ λέγεις;
[389]  Βλεψίδημος: οὕτω πάνυ πολλὰ κέκλοφας;
[389b]  Χρεμύλος: οἴμοι τῶν κακῶν,
[390]  Χρεμύλος: ἀπολεῖς.
[390b]  Βλεψίδημος: σὺ μὲν οὖν σεαυτόν, ὥς γʼ ἐμοὶ δοκεῖς.
[391]  Χρεμύλος: ουʼ δῆτʼ, ἐπεὶ τὸν Πλοῦτον ὦ μόχθηρε σὺ
[392]  Χρεμύλος: ἔχω.
[392b]  Βλεψίδημος: σὺ Πλοῦτον; ποῖον;
[392c]  Χρεμύλος: αὐτὸν τὸν θεόν.
[393]  Βλεψίδημος: καὶ ποῦ ʼστιν;
[393b]  Χρεμύλος: ἔνδον.
[393c]  Βλεψίδημος: ποῦ;
[393d]  Χρεμύλος: παρʼ ἐμοί.
[3933]  Βλεψίδημος: παρὰ σοί;
[393f]  Χρεμύλος: πάνυ.
[394]  Βλεψίδημος: οὐκ ἐς κόρακας; Πλοῦτος παρὰ σοί;
[394b]  Χρεμύλος: νὴ τοὺς θεούς.
[395]  Βλεψίδημος: λὲγεις ἀληθῆ;
[395b]  Χρεμύλος: φημί.
[395c]  Βλεψίδημος: πρὸς τῆς Ἑστίας;
[396]  Χρεμύλος: νὴ τὸν Ποσειδῶ.
[396b]  Βλεψίδημος: τὸν θαλάττιον λέγεις;
[397]  Χρεμύλος: εἰ δʼ ἔστιν ἕτερός τις Ποσειδῶν, τὸν ἕτερον.
[398]  Βλεψίδημος: εἶτʼ οὐ διαπέμπεις καὶ πρὸς ἡμᾶς τοὺς φίλους;
[399]  Χρεμύλος: οὐκ ἔστι πω τὰ πράγματʼ ἐν τούτῳ.
[399b]  Βλεψίδημος: τί φῄς;
[400]  Βλεψίδημος: οὐ τῷ μεταδοῦναι;
[400b]  Χρεμύλος: μὰ Δία. δεῖ γὰρ πρῶτα
[400c]  Βλεψίδημος: τί;
[401]  Χρεμύλος: βλέψαι ποιῆσαι νώ—
[401b]  Βλεψίδημος: τίνα βλέψαι; φράσον.
[402]  Χρεμύλος: τὸν Πλοῦτον ὥσπερ πρότερον ἑνί γέ τῳ τρόπῳ.
[403]  Βλεψίδημος: τυφλὸς γὰρ ὄντως ἐστί;
[403b]  Χρεμύλος: νὴ τὸν οὐρανόν.
[404]  Βλεψίδημος: οὐκ ἐτὸς ἄρʼ ὡς ἔμʼ ἦλθεν οὐδεπώποτε.
[405]  Χρεμύλος: ἀλλʼ ἢν θεοὶ θέλωσι, νῦν ἀφίξεται.
[406]  Βλεψίδημος: οὔκουν ἰατρὸν εἰσάγειν ἐχρῆν τινά;
[407]  Χρεμύλος: τίς δῆτʼ ἰατρός ἐστι νῦν ἐν τῇ πόλει;
[408]  Χρεμύλος: οὔτε γὰρ ὁ μισθὸς οὐδὲν ἔστʼ οὔθʼ ἡ τέχνη.
[409]  Βλεψίδημος: σκοπῶμεν.
[409b]  Χρεμύλος: ἀλλʼ οὐκ ἔστιν.
[409c]  Βλεψίδημος: οὐδ ἐμοὶ δοκεῖ.
[410]  Χρεμύλος: μὰ Δίʼ ἀλλʼ ὅπερ πάλαι παρεσκευαζόμην
[411]  Χρεμύλος: ἐγώ, κατακλίνειν αὐτὸν εἰς Ἀσκληπιοῦ
[412]  Χρεμύλος: κράτιστόν ἐστι.
[412b]  Βλεψίδημος: πολὺ μὲν οὖν νὴ τοὺς θεούς.
[413]  Βλεψίδημος: μή νυν διάτριβʼ ἀλλʼ ἄνυε πράττων ἕν γέ τι.
[414]  Χρεμύλος: καὶ δὴ βαδίζω.
[414b]  Βλεψίδημος: σπεῦδέ νυν.
[414c]  Χρεμύλος: τοῦτʼ αὐτὸ δρῶ.
[415]  Πενία: ὦ θερμὸν ἔργον κἀνόσιον καὶ παράνομον
[416]  Πενία: τολμῶντε δρᾶν ἀνθρωπαρίω κακοδαίμονε—
[417]  Πενία: ποῖ ποῖ; τί φεύγετον; οὐ μενεῖτον;
[417b]  Βλεψίδημος: Ἡράκλεις.
[418]  Πενία: ἐγὼ γὰρ ὑμᾶς ἐξολῶ κακοὺς κακῶς·
[419]  Πενία: τόλμημα γὰρ τολμᾶτον οὐκ ἀνασχετόν,
[420]  Πενία: ἀλλʼ οἷον οὐδεὶς ἄλλος οὐδεπώποτε
[421]  Πενία: οὔτε θεὸς οὔτʼ ἄνθρωπος· ὥστʼ ἀπολώλατον.
[422]  Χρεμύλος: σὺ δʼ εἶ τίς; ὠχρὰ μὲν γὰρ εἶναί μοι δοκεῖς.
[423]  Βλεψίδημος: ἴσως Ἐρινύς ἐστιν ἐκ τραγῳδίας·
[424]  Βλεψίδημος: βλέπει γέ τοι μανικόν τι καὶ τραγῳδικόν.
[425]  Χρεμύλος: ἀλλʼ οὐκ ἔχει γὰρ δᾷδας.
[425b]  Βλεψίδημος: οὐκοῦν κλαύσεται.
[426]  Πενία: ὄιεσθε δʼ εἶναι τίνα με;
[426b]  Χρεμύλος: πανδοκεύτριαν
[427]  Χρεμύλος: ἢ λεκιθόπωλιν. οὐ γὰρ ἂν τοσουτονὶ
[428]  Χρεμύλος: ἀνέκραγες ἡμῖν οὐδὲν ἠδικημένη.
[429]  Πενία: ἄληθες; οὐ γὰρ δεινότατα δεδράκατον
[430]  Πενία: ζητοῦντες ἐκ πάσης με χώρας ἐκβαλεῖν;
[431]  Χρεμύλος: οὔκουν ὑπόλοιπον τὸ βάραθρόν σοι γίγνεται;
[432]  Χρεμύλος: ἀλλʼ ἥτις εἶ λέγειν σʼ ἐχρῆν αὐτίκα μάλα.
[433]  Πενία: ἣ σφὼ ποιήσω τήμερον δοῦναι δίκην
[434]  Πενία: ἀνθʼ ὧν ἐμὲ ζητεῖτον ἐνθένδʼ ἀφανίσαι.
[435]  Βλεψίδημος: ἆρʼ ἐστὶν ἡ καπηλὶς ἡκ τῶν γειτόνων,
[436]  Βλεψίδημος: ἣ ταῖς κοτύλαις ἀεί με διαλυμαίνεται;
[437]  Πενία: Πενία μὲν οὖν, ἣ σφῷν ξυνοικῶ πόλλʼ ἔτη.
[438]  Βλεψίδημος: ἄναξ Ἄπολλον καὶ θεοί, ποῖ τις φύγῃ;
[439]  Χρεμύλος: οὗτος τί δρᾷς; ὦ δειλότατον σὺ θηρίον·
[440]  Χρεμύλος: οὐ παραμενεῖς;
[440b]  Βλεψίδημος: ἥκιστα πάντων.
[440c]  Χρεμύλος: οὐ μενεῖς;
[441]  Χρεμύλος: ἀλλʼ ἄνδρε δύο γυναῖκα φεύγομεν μίαν;
[442]  Βλεψίδημος: Πενία γάρ ἐστιν ὦ πόνηρʼ, ἧς οὐδαμοῦ
[443]  Βλεψίδημος: οὐδὲν πέφυκε ζῷον ἐξωλέστερον.
[444]  Χρεμύλος: στῆθʼ, ἀντιβολῶ σε, στῆθι.
[444b]  Βλεψίδημος: μὰ Δίʼ ἐγὼ μὲν οὔ.
[445]  Χρεμύλος: καὶ μὴν λέγω, δεινότατον ἔργον παρὰ πολὺ
[446]  Χρεμύλος: ἔργων ἁπάντων ἐργασόμεθʼ, εἰ τὸν θεὸν
[447]  Χρεμύλος: ἔρημον ἀπολιπόντε ποι φευξούμεθα
[448]  Χρεμύλος: τηνδὶ δεδιότε, μηδὲ διαμαχούμεθα.
[449]  Βλεψίδημος: ποίοις ὅπλοισιν ἢ δυνάμει πεποιθότες;
[450]  Βλεψίδημος: ποῖον γὰρ οὐ θώρακα, ποίαν δʼ ἀσπίδα
[451]  Βλεψίδημος: οὐκ ἐνέχυρον τίθησιν ἡ μιαρωτάτη;
[452]  Χρεμύλος: θάρρει· μόνος γὰρ ὁ θεὸς οὗτος οἶδʼ ὅτι
[453]  Χρεμύλος: τροπαῖον ἂν στήσαιτο τῶν ταύτης τρόπων.
[454]  Πενία: γρύζειν δὲ καὶ τολμᾶτον ὦ καθάρματε,
[455]  Πενία: ἐπʼ αὐτοφώρῳ δεινὰ δρῶντʼ εἰλημμένω;
[456]  Χρεμύλος: σὺ δʼ ὦ κάκιστʼ ἀπολουμένη τί λοιδορεῖ
[457]  Χρεμύλος: ἡμῖν προσελθοῦσʼ οὐδʼ ὁτιοῦν ἀδικουμένη;
[458]  Πενία: οὐδὲν γὰρ ὦ πρὸς τῶν θεῶν νομίζετε
[459]  Πενία: ἀδικεῖν με τὸν Πλοῦτον ποιεῖν πειρωμένω
[460]  Πενία: βλέψαι πάλιν;
[460b]  Χρεμύλος: τί οὖν ἀδικοῦμεν τοῦτό σε,
[461]  Χρεμύλος: εἰ πᾶσιν ἀνθρώποισιν ἐκπορίζομεν
[462]  Χρεμύλος: ἀγαθόν;
[462b]  Πενία: τί δʼ ἂν ὑμεῖς ἀγαθὸν ἐξεύροιθʼ;
[462c]  Χρεμύλος: ὅ τι;
[463]  Χρεμύλος: σὲ πρῶτον ἐκβαλόντες ἐκ τῆς Ἑλλάδος.
[464]  Πενία: ἔμʼ ἐκβαλόντες; καὶ τί ἂν νομίζετον
[465]  Πενία: κακὸν ἐργάσασθαι μεῖζον ἀνθρώπους;
[465b]  Χρεμύλος: ὅ τι;
[466]  Χρεμύλος: εἰ τοῦτο δρᾶν μέλλοντες ἐπιλαθοίμεθα.
[467]  Πενία: καὶ μὴν περὶ τούτου σφῷν ἐθέλω δοῦναι λόγον
[468]  Πενία: τὸ πρῶτον αὐτοῦ· κἂν μὲν ἀποφήνω μόνην
[469]  Πενία: ἀγαθῶν ἁπάντων οὖσαν αἰτίαν ἐμὲ
[470]  Πενία: ὑμῖν διʼ ἐμέ τε ζῶντας ὑμᾶς· εἰ δὲ μή,
[471]  Πενία: ποιεῖτον ἤδη τοῦθʼ ὅ τι ἂν ὑμῖν δοκῇ.
[472]  Χρεμύλος: ταυτὶ σὺ τολμᾷς ὦ μιαρωτάτη λέγειν;
[473]  Πενία: καὶ σύ γε διδάσκου· πάνυ γὰρ οἶμαι ῥᾳδίως
[474]  Πενία: ἅπανθʼ ἁμαρτάνοντά σʼ ἀποδείξειν ἐγώ,
[475]  Πενία: εἰ τοὺς δικαίους φῂς ποιήσειν πλουσίους.
[476]  Χρεμύλος: ὦ τύμπανα καὶ κύφωνες οὐκ ἀρήξετε;
[477]  Πενία: οὐ δεῖ σχετλιάζειν καὶ βοᾶν πρὶν ἂν μάθῃς.
[478]  Χρεμύλος: καὶ τίς δύναιτʼ ἂν μὴ βοᾶν ἰοὺ ἰοὺ
[479]  Χρεμύλος: τοιαῦτʼ ἀκούων;
[479b]  Πενία: ὅστις ἐστὶν εὖ φρονῶν.
[480]  Χρεμύλος: τί δῆτά σοι τίμημʼ ἐπιγράψω τῇ δίκῃ,
[481]  Χρεμύλος: ἐὰν ἁλῷς;
[481b]  Πενία: ὅ τι σοι δοκεῖ.
[481c]  Χρεμύλος: καλῶς λέγεις.
[482]  Πενία: τὸ γὰρ αὔτʼ, ἐὰν ἡττᾶσθε, καὶ σφὼ δεῖ παθεῖν.
[483]  Χρεμύλος: ἱκανοὺς νομίζεις δῆτα θανάτους εἴκοσιν;
[484]  Βλεψίδημος: ταύτῃ γε· νῷν δὲ δὔ ἀποχρήσουσιν μόνω.
[485]  Πενία: οὐκ ἂν φθάνοιτον τοῦτο πράττοντʼ, ἢ τί γʼ ἂν
[486]  Πενία: ἔχοι τις ἂν δίκαιον ἀντειπεῖν ἔτι;
    === Agon ===*============
      === Katakeleusmos ===
[487]  Χορός: ἀλλʼ ἤδη χρῆν τι λέγειν ὑμᾶς σοφὸν ᾧ νικήσετε τηνδὶ
[488]  Χορός: ἐν τοῖσι λόγοις ἀντιλέγοντες, μαλακὸν δʼ ἐνδώσετε μηδέν.
      === Epirrhema ===
[489]  Χρεμύλος: φανερὸν μὲν ἔγωγʼ οἶμαι γνῶναι τοῦτʼ εἶναι πᾶσιν ὁμοίως,
[490]  Χρεμύλος: ὅτι τοὺς χρηστοὺς τῶν ἀνθρώπων εὖ πράττειν ἐστὶ δίκαιον,
[491]  Χρεμύλος: τοὺς δὲ πονηροὺς καὶ τοὺς ἀθέους τούτων τἀναντία δήπου.
[492]  Χρεμύλος: τοῦτʼ οὖν ἡμεῖς ἐπιθυμοῦντες μόλις ηὕρομεν, ὥστε γενέσθαι
[493]  Χρεμύλος: βούλευμα καλὸν καὶ γενναῖον καὶ χρήσιμον εἰς ἅπαν ἔργον.
[494]  Χρεμύλος: ἢν γὰρ ὁ Πλοῦτος νυνὶ βλέψῃ καὶ μὴ τυφλὸς ὢν περινοστῇ,
[495]  Χρεμύλος: ὡς τοὺς ἀγαθοὺς τῶν ἀνθρώπων βαδιεῖται κοὐκ ἀπολείψει,
[496]  Χρεμύλος: τοὺς δὲ πονηροὺς καὶ τοὺς ἀθέους φευξεῖται· κᾆτα ποιήσει
[497]  Χρεμύλος: πάντας χρηστοὺς καὶ πλουτοῦντας δήπου τά τε θεῖα σέβοντας.
[498]  Χρεμύλος: καίτοι τούτου τοῖς ἀνθρώποις τίς ἂν ἐξεύροι ποτʼ ἄμεινον;
[499]  Βλεψίδημος: οὐδείς· τούτου μάρτυς ἐγώ σοι· μηδὲν ταύτην γʼ ἀνερώτα.
[500]  Χρεμύλος: ὡς μὲν γὰρ νῦν ἡμῖν ὁ βίος τοῖς ἀνθρώποις διάκειται,
[501]  Χρεμύλος: τίς ἂν οὐχ ἡγοῖτʼ εἶναι μανίαν κακοδαιμονίαν τʼ ἔτι μᾶλλον;
[502]  Χρεμύλος: πολλοὶ μὲν γὰρ τῶν ἀνθρώπων ὄντες πλουτοῦσι πονηροί,
[503]  Χρεμύλος: ἀδίκως αὐτὰ ξυλλεξάμενοι· πολλοὶ δʼ ὄντες πάνυ χρηστοὶ
[504]  Χρεμύλος: πράττουσι κακῶς καὶ πεινῶσιν μετὰ σοῦ τε τὰ πλεῖστα σύνεισιν.
[505]  Χρεμύλος: οὔκουν εἶναί φημʼ, εἰ παύσει ταύτην βλέψας ποθʼ ὁ Πλοῦτος,
[506]  Χρεμύλος: ὁδὸν ἥντινʼ ἰὼν τοῖς ἀνθρώποις ἀγάθʼ ἄν μείζω πορίσειεν.
[507]  Πενία: ἀλλʼ ὦ πάντων ῥᾷστʼ ἀνθρώπων ἀναπεισθέντʼ οὐχ ὑγιαίνειν
[508]  Πενία: δύο πρεσβύτα, ξυνθιασώτα τοῦ ληρεῖν καὶ παραπαίειν,
[509]  Πενία: εἰ τοῦτο γένοιθʼ ὃ ποθεῖθʼ ὑμεῖς, οὔ φημʼ ἂν λυσιτελεῖν σφῷν.
[510]  Πενία: εἰ γὰρ ὁ Πλοῦτος βλέψειε πάλιν διανείμειέν τʼ ἴσον αὑτόν,
[511]  Πενία: οὔτε τέχνην ἂν τῶν ἀνθρώπων οὔτʼ ἂν σοφίαν μελετῴη
[512]  Πενία: οὐδείς· ἀμφοῖν δʼ ὑμῖν τούτοιν ἀφανισθέντοιν ἐθελήσει
[513]  Πενία: τίς χαλκεύειν ἢ ναυπηγεῖν ἢ ῥάπτειν ἢ τροχοποιεῖν,
[514]  Πενία: ἢ σκυτοτομεῖν ἢ πλινθουργεῖν ἢ πλύνειν ἢ σκυλοδεψεῖν,
[515]  Πενία: ἢ γῆς ἀρότροις ῥήξας δάπεδον καρπὸν Δηοῦς θερίσασθαι,
[516]  Πενία: ἢν ἐξῇ ζῆν ἀργοῖς ὑμῖν πάντων ἀμελοῦσιν;
[517]  Χρεμύλος: λῆρον ληρεῖς. ταῦτα γὰρ ἡμῖν πάνθʼ ὅσα νῦν δὴ κατέλεξας
[518]  Χρεμύλος: οἱ θεράποντες μοχθήσουσιν.
[518b]  Πενία: πόθεν οὖν ἕξεις θεράποντας;
[519]  Χρεμύλος: ὠνησόμεθʼ ἀργυρίου δήπου.
[519b]  Πενία: τίς δʼ ἔσται πρῶτον ὁ πωλῶν,
[520]  Πενία: ὅταν ἀργύριον κἀκεῖνος ἔχῃ;
[520b]  Χρεμύλος: κερδαίνειν βουλόμενός τις
[521]  Χρεμύλος: ἔμπορος ἥκων ἐκ Θετταλίας παρὰ πλείστων ἀνδραποδιστῶν.
[522]  Πενία: ἀλλʼ οὐδʼ ἔσται πρῶτον ἁπάντων οὐδεὶς οὐδʼ ἀνδραποδιστὴς
[523]  Πενία: κατὰ τὸν λόγον ὃν σὺ λέγεις δήπου. τίς γὰρ πλουτῶν ἐθελήσει
[524]  Πενία: κινδυνεύων περὶ τῆς ψυχῆς τῆς αὑτοῦ τοῦτο ποιῆσαι;
[525]  Πενία: ὥστʼ αὐτὸς ἀροῦν ἐπαναγκασθεὶς καὶ σκάπτειν τἄλλα τε μοχθεῖν
[526]  Πενία: ὀδυνηρότερον τρίψεις βίοτον πολὺ τοῦ νῦν.
[526b]  Χρεμύλος: ἐς κεφαλὴν σοί.
[527]  Πενία: ἔτι δʼ οὐχ ἕξεις οὔτʼ ἐν κλίνῃ καταδαρθεῖν, οὐ γὰρ ἔσονται,
[528]  Πενία: οὔτʼ ἐν δάπισιν· τίς γὰρ ὑφαίνειν ἐθελήσει χρυσίου ὄντος;
[529]  Πενία: οὔτε μύροισιν μυρίσαι στακτοῖς ὁπόταν νύμφην ἀγάγησθον.
[530]  Πενία: οὔθʼ ἱματίων βαπτῶν δαπάναις κοσμῆσαι ποικιλομόρφων.
[531]  Πενία: καίτοι τί πλέον πλουτεῖν ἐστιν τούτων πάντων ἀποροῦντας;
[532]  Πενία: παρʼ ἐμοῦ δʼ ἔστιν ταῦτʼ εὔπορα πάνθʼ ὑμῖν ὧν δείσθον· ἐγὼ γὰρ
[533]  Πενία: τὸν χειροτέχνην ὥσπερ δέσποινʼ ἐπαναγκάζουσα κάθημαι
[534]  Πενία: διὰ τὴν χρείαν καὶ τὴν πενίαν ζητεῖν ὁπόθεν βίον ἕξει.
[535]  Χρεμύλος: σὺ γὰρ ἂν πορίσαι τί δύναιʼ ἀγαθὸν φῴδων ἐκ βαλανείου
[536]  Χρεμύλος: καὶ παιδαρίων ὑποπεινώντων καὶ γραι·δίων κολοσυρτόν;
[537]  Χρεμύλος: φθειρῶν τʼ ἀριθμὸν καὶ κωνώπων καὶ ψυλλῶν οὐδὲ λέγω σοι
[538]  Χρεμύλος: ὑπὸ τοῦ πλήθους, αἳ βομβοῦσαι περὶ τὴν κεφαλὴν ἀνιῶσιν,
[539]  Χρεμύλος: ἐπεγείρουσαι καὶ φράζουσαι, πεινήσεις, ἀλλʼ ἐπανίστω.
[540]  Χρεμύλος: πρὸς δέ γε τούτοις ἀνθʼ ἱματίου μὲν ἔχειν ῥάκος· ἀντὶ δὲ κλίνης
[541]  Χρεμύλος: στιβάδα σχοίνων κόρεων μεστήν, ἣ τοὺς εὕδοντας ἐγείρει·
[542]  Χρεμύλος: καὶ φορμὸν ἔχειν ἀντὶ τάπητος σαπρόν· ἀντὶ δὲ προσκεφαλαίου
[543]  Χρεμύλος: λίθον ἐυμεγέθη πρὸς τῇ κεφαλῇ· σιτεῖσθαι δʼ ἀντὶ μὲν ἄρτων
[544]  Χρεμύλος: μαλάχης πτόρθους, ἀντὶ δὲ μάζης φυλλεῖʼ ἰσχνῶν ῥαφανίδων,
[545]  Χρεμύλος: ἀντὶ δὲ θράνους στάμνου κεφαλὴν κατεαγότος, ἀντὶ δὲ μάκτρας
[546]  Χρεμύλος: φιδάκνης πλευρὰν ἐρρωγυῖαν καὶ ταύτην. ἆρά γε πολλῶν
[547]  Χρεμύλος: ἀγαθῶν πᾶσιν τοῖς ἀνθρὠποις ἀποφαίνω σʼ αἴτιον οὖσαν;
[548]  Πενία: σὺ μὲν οὐ τὸν ἐμὸν βίον εἴρηκας, τὸν τῶν πτωχῶν δʼ ὑπεκρούσω.
[549]  Χρεμύλος: οὐκοῦν δήπου τῆς Πτωχείας Πενίαν φαμὲν εἶναι ἀδελφήν.
[550]  Πενία: ὑμεῖς γʼ οἵπερ καὶ Θρασυβούλῳ Διονύσιον εἶναι ὅμοιον.
[551]  Πενία: ἀλλʼ οὐχ οὑμὸς τοῦτο πέπονθεν βίος οὐ μὰ Δίʼ, οὐδέ γε μέλλει.
[552]  Πενία: πτωχοῦ μὲν γὰρ βίος, ὃν σὺ λέγεις, ζῆν ἐστιν μηδὲν ἔχοντα·
[553]  Πενία: τοῦ δὲ πένητος ζῆν φειδόμενον καὶ τοῖς ἔργοις προς έχοντα,
[554]  Πενία: περιγίγνεσθαι δʼ αὐτῷ μηδέν, μὴ μέντοι μηδʼ ἐπιλείπειν.
[555]  Χρεμύλος: ὡς μακαρίτην ὦ Δάματερ τὸν βίον αὐτοῦ κατέλεξας,
[556]  Χρεμύλος: εἰ φεισάμενος καὶ μοχθήσας καταλείψει μηδὲ ταφῆναι.
[557]  Πενία: σκώπτειν πειρᾷ καὶ κωμῳδεῖν τοῦ σπουδάζειν ἀμελήσας,
[558]  Πενία: οὐ γιγνώσκων ὅτι τοῦ Πλούτου παρέχω βελτίονας ἄνδρας
[559]  Πενία: καὶ τὴν γνώμην καὶ τὴν ἰδέαν. παρὰ τῷ μὲν γὰρ ποδαγρῶντες
[560]  Πενία: καὶ γαστρώδεις καὶ παχύκνημοι καὶ πίονές εἰσιν ἀσελγῶς,
[561]  Πενία: παρʼ ἐμοὶ δʼ ἰσχνοὶ καὶ σφηκώδεις καὶ τοῖς ἐχθροῖς ἀνιαροί.
[562]  Χρεμύλος: ἀπὸ τοῦ λιμοῦ γὰρ ἴσως αὐτοῖς τὸ σφηκῶδες σὺ πορίζεις.
[563]  Πενία: περὶ σωφροσύνης ἤδη τοίνυν περανῶ σφῷν κἀναδιδάξω
[564]  Πενία: ὅτι κοσμιότης οἰκεῖ μετʼ ἐμοῦ, τοῦ Πλούτου δʼ ἐστὶι ὑβρίζειν.
[565]  Χρεμύλος: πάνυ γοῦν κλέπτειν κόσμιόν ἐστιν καὶ τοὺς τοίχους διορύττειν.
[566]  Βλεψίδημος: †νὴ τὸν Δίʼ, εἰ δεῖ λαθεῖν αὐτόν, πῶς οὐχὶ κόσμιόν ἐστι;†
[567]  Πενία: σκέψαι τοίνυν ἐν ταῖς πόλεσιν τοὺς ῥήτορας, ὡς ὁπόταν μὲν
[568]  Πενία: ὦσι πένητες, περὶ τὸν δῆμον καὶ τὴν πόλιν εἰσὶ δίκαιοι,
[569]  Πενία: πλουτήσαντες δʼ ἀπὸ τῶν κοινῶν παραχρῆμʼ ἄδικοι γεγένηνται,
[570]  Πενία: ἐπιβουλεύουσί τε τῷ πλήθει καὶ τῷ δήμῳ πολεμοῦσιν.
[571]  Χρεμύλος: ἀλλʼ οὐ ψεύδει τούτων γʼ οὐδέν, καίπερ σφόδρα βάσκανος οὖσα.
[572]  Χρεμύλος: ἀτὰρ οὐχ ἧττόν γʼ οὐδὲν κλαύσει, μηδὲν ταύτῃ γε κομήσῃς,
[573]  Χρεμύλος: ὁτιὴ ζητεῖς τοῦτʼ ἀναπείθειν ἡμᾶς, ὡς ἔστιν ἄμεινον
[574]  Χρεμύλος: Πενία Πλούτου.
[574b]  Πενία: καὶ σύ γʼ ἐλέγξαι μʼ οὔπω δύνασαι περὶ τούτου,
[575]  Πενία: ἀλλὰ φλυαρεῖς καὶ πτερυγίζεις.
[575b]  Χρεμύλος: καὶ πῶς φεύγουσί σʼ ἅπαντες;
[576]  Πενία: ὅτι βελτίους αὐτοὺς ποιῶ. σκέψασθαι δʼ ἔστι μάλιστα
[577]  Πενία: ἀπὸ τῶν παίδων· τοὺς γὰρ πατέρας φεύγουσι φρονοῦντας ἄριστα
[578]  Πενία: αὐτοῖς. οὕτω διαγιγνώσκειν χαλεπὸν πρᾶγμʼ ἐστὶ δίκαιον.
[579]  Χρεμύλος: τὸν Δία φήσεις ἆρʼ οὐκ ὀρθῶς διαγιγνώσκειν τὸ κράτιστον·
[580]  Χρεμύλος: κἀκεῖνος γὰρ τὸν Πλοῦτον ἔχει.
[581]  Βλεψίδημος: ταύτην δʼ ἡμῖν ἀποπέμπει.
[581b]  Πενία: ἀλλʼ ὦ Κρονικαῖς λήμαις ὄντως λημῶντες τὰς φρένας ἄμφω,
[582]  Πενία: ὁ Ζεὺς δήπου πένεται, καὶ τοῦτʼ ἤδη φανερῶς σε διδάξω.
[583]  Πενία: εἰ γὰρ ἐπλούτει, πῶς ἂν ποιῶν τὸν Ὀλυμπικὸν αὐτὸς ἀγῶνα
[584]  Πενία: ἵνα τοὺς Ἕλληνας ἅπαντας ἀεὶ διʼ ἔτους πέμπτου ξυναγείρει,
[585]  Πενία: ἀνεκήρυττεν τῶν ἀσκητῶν τοὺς νικῶντας στεφανώσας
[586]  Πενία: κοτίνου στεφάνῳ; καίτοι χρυσῷ μᾶλλον ἐχρῆν, εἴπερ ἐπλούτει.
[587]  Χρεμύλος: οὐκοῦν τούτῳ δήπου δηλοῖ τιμῶν τὸν Πλοῦτον ἐκεῖνος·
[588]  Χρεμύλος: φειδόμενος γὰρ καὶ βουλόμενος τούτου μηδὲν δαπανᾶσθαι,
[589]  Χρεμύλος: λήροις ἀναδῶν τοὺς νικῶντας τὸν Πλοῦτον ἐᾷ παρʼ ἑαυτῷ.
[590]  Πενία: πολὺ τῆς Πενίας πρᾶγμʼ αἴσχιον ζητεῖς αὐτῷ περιάψαι,
[591]  Πενία: εἰ πλούσιος ὢν ἀνελεύθερός ἐσθʼ οὑτωσὶ καὶ φιλοκερδής.
[592]  Χρεμύλος: ἀλλὰ σέ γʼ ὁ Ζεὺς ἐξολέσειεν κοτίνου στεφάνῳ στεφανώσας.
[593]  Πενία: τὸ γὰρ ἀντιλέγειν τολμᾶν ὑμᾶς ὡς οὐ πάντʼ ἔστʼ ἀγάθʼ ὑμῖν
[594]  Πενία: διὰ τὴν Πενίαν.
[594b]  Χρεμύλος: παρὰ τῆς Ἑκάτης ἔξεστιν τοῦτο πυθέσθαι,
[595]  Χρεμύλος: εἴτε τὸ πλουτεῖν εἴτε τὸ πεινῆν βέλτιον. φησὶ γὰρ αὕτη
[596]  Χρεμύλος: τοὺς μὲν ἔχοντας καὶ πλουτοῦντας δεῖπνον κατὰ μῆνʼ ἀποπέμπειν,
[597]  Χρεμύλος: τοὺς δὲ πένητας τῶν ἀνθρώπων ἁρπάζειν πρὶν καταθεῖναι.
      === Pnigos ===*
[598]  Χρεμύλος: ἀλλὰ φθείρου καὶ μὴ γρύξῃς
[599]  Χρεμύλος: ἔτι μηδʼ ὁτιοῦν.
[600]  Χρεμύλος: οὐ γὰρ πείσεις, οὐδʼ ἢν πείσῃς.
[601]  Πενία: ὦ πόλις Ἄργους, κλύεθʼ οἷα λέγει.
[602]  Χρεμύλος: Παύσωνα κάλει τὸν ξύσσιτον.
[603]  Πενία: τί πάθω τλήμων;
[604]  Χρεμύλος: ἔρρʼ ἐς κόρακας θᾶττον ἀφʼ ἡμῶν.
[605]  Πενία: εἶμι δὲ ποῖ γῆς;
[606]  Χρεμύλος: ἐς τὸν κύφωνʼ· ἀλλʼ οὐ μέλλειν
[607]  Χρεμύλος: χρῆν σʼ, ἀλλʼ ἀνύειν.
[608]  Πενία: ἦ μὴν ὑμεῖς γʼ ἔτι μʼ ἐνταυθοῖ
[609]  Πενία: μεταπέμψεσθον.
[610]  Χρεμύλος: τότε νοστήσεις· νῦν δὲ φθείρου.
[611]  Χρεμύλος: κρεῖττον γάρ μοι πλουτεῖν ἐστίν,
[612]  Χρεμύλος: σὲ δʼ ἐᾶν κλάειν μακρὰ τὴν κεφαλήν.
[613]  Βλεψίδημος: νὴ Δίʼ ἐγὼ γοῦν ἐθέλω πλουτῶν
[614]  Βλεψίδημος: εὐωχεῖσθαι μετὰ τῶν παίδων
[615]  Βλεψίδημος: τῆς τε γυναικός, καὶ λουσάμενος
[616]  Βλεψίδημος: λιπαρὸς χωρῶν ἐκ βαλανείου
[617]  Βλεψίδημος: τῶν χειροτεχνῶν
[618]  Βλεψίδημος: καὶ τῆς Πενίας καταπαρδεῖν.
    === Episode ===*=========
[619]  Χρεμύλος: αὕτη μὲν ἡμῖν ἡπίτριπτος οἴχεται.
[620]  Χρεμύλος: ἐγὼ δὲ καὶ σύ γʼ ὡς τάχιστα τὸν θεὸν
[621]  Χρεμύλος: ἐγκατακλινοῦντʼ ἄγωμεν εἰς Ἀσκληπιοῦ.
[622]  Βλεψίδημος: καὶ μὴ διατρίβωμέν γε, μὴ πάλιν τις αὖ
[623]  Βλεψίδημος: ἐλθὼν διακωλύσῃ τι τῶν προὔργου ποιεῖν.
[624]  Χρεμύλος: παῖ Καρίων τὰ στρώματʼ ἐκφέρειν σʼ ἐχρῆν
[625]  Χρεμύλος: αὐτόν τʼ ἄγειν τὸν Πλοῦτον, ὡς νομίζεται,
[626]  Χρεμύλος: καὶ τἄλλʼ ὅσʼ ἐστὶν ἔνδον ηὐτρεπισμένα.
    === Episode ===*=========
[627]  Καρίων: ὦ πλεῖστα Θησείοις μεμυστιλημένοι
[628]  Καρίων: γέροντες ἄνδρες ἐπʼ ὀλιγίστοις ἀλφίτοις,
[629]  Καρίων: ὡς εὐτυχεῖθʼ, ὡς μακαρίως πεπράγατε,
[630]  Καρίων: ἄλλοι θʼ ὅσοις μέτεστι τοῦ χρηστοῦ τρόπου.
[631]  Χορός: τί δʼ ἔστιν ὦ βέλτιστε τῶν σαυτοῦ φίλων;
[632]  Χορός: φαίνει γὰρ ἥκειν ἄγγελος χρηστοῦ τινος.
[633]  Καρίων: ὁ δεσπότης πέπραγεν εὐτυχέστατα,
[634]  Καρίων: μᾶλλον δʼ ὁ Πλοῦτος αὐτός· ἀντὶ γὰρ τυφλοῦ
[635]  Καρίων: ἐξωμμάτωται καὶ λελάμπρυνται κόρας,
[636]  Καρίων: Ἀσκληπιοῦ παιῶνος εὐμενοῦς τυχών.
[637]  Χορός: λέγεις μοι χαράν, λέγεις μοι βοάν.
[638]  Καρίων: πάρεστι χαίρειν, ἤν τε βούλησθʼ ἤν τε μή.
[639]  Χορός: ἀναβοάσομαι τὸν εὔπαιδα καὶ
[640]  Χορός: μέγα βροτοῖσι φέγγος Ἀσκληπιόν.
[641]  Γυνή: τίς ἡ βοή ποτʼ ἐστίν; ἆρʼ ἀγγέλλεται
[642]  Γυνή: χρηστόν τι; τοῦτο γὰρ ποθοῦσʼ ἐγὼ πάλαι
[643]  Γυνή: ἔνδον κάθημαι περιμένουσα τουτονί.
[644]  Καρίων: ταχέως ταχέως φέρʼ οἶνον ὦ δέσποινʼ, ἵνα
[645]  Καρίων: καὐτὴ πίῃς· φιλεῖς δὲ δρῶσʼ αὐτὸ σφόδρα·
[646]  Καρίων: ὡς ἀγαθὰ συλλήβδην ἅπαντά σοι φέρω.
[647]  Γυνή: καὶ ποῦ στιν;
[647b]  Καρίων: ἐν τοῖς λεγομένοις εἴσει τάχα.
[648]  Γυνή: πέραινε τοίνυν ὅ τι λέγεις ἀνύσας ποτέ.
[649]  Καρίων: ἄκουε τοίνυν, ὡς ἐγὼ τὰ πράγματα
[650]  Καρίων: ἐκ τῶν ποδῶν ἐς τὴν κεφαλήν σοι πάντʼ ἐρῶ.
[651]  Γυνή: μὴ δῆτʼ ἔμοιγʼ ἐς τὴν κεφαλήν.
[651b]  Καρίων: μὴ τἀγαθὰ
[652]  Καρίων: ἃ νῦν γεγένηται;
[652b]  Γυνή: μὴ μὲν οὖν τὰ πράγματα.
[653]  Καρίων: ὡς γὰρ τάχιστʼ ἀφικόμεθα πρὸς τὸν θεὸν
[654]  Καρίων: ἄγοντες ἄνδρα τότε μὲν ἀθλιώτατον
[655]  Καρίων: νῦν δʼ εἴ τινʼ ἄλλον μακάριον κεὐδαίμονα,
[656]  Καρίων: πρῶτον μὲν αὐτὸν ἐπὶ θάλατταν ἤγομεν,
[657]  Καρίων: ἔπειτʼ ἐλοῦμεν.
[657b]  Γυνή: νὴ Δίʼ εὐδαίμων ἄρʼ ἦν
[658]  Γυνή: ἀνὴρ γέρων ψυχρᾷ θαλάττῃ λούμενος.
[659]  Καρίων: ἔπειτα πρὸς τὸ τέμενος ᾖμεν τοῦ θεοῦ.
[660]  Καρίων: ἐπεὶ δὲ βωμῷ πόπανα καὶ προθύματα
[661]  Καρίων: καθωσιώθη πέλανος Ἡφαίστου φλογί,
[662]  Καρίων: κατεκλίναμεν τὸν Πλοῦτον, ὥσπερ εἰκὸς ἦν·
[663]  Καρίων: ἡμῶν δʼ ἕκαστος στιβάδα παρεκαττύετο.
[664]  Γυνή: ἦσαν δέ τινες κἄλλοι δεόμενοι τοῦ θεοῦ;
[665]  Καρίων: εἷς μέν γε Νεοκλείδης, ὅς ἐστι μὲν τυφλός,
[666]  Καρίων: κλέπτων δὲ τοὺς βλέποντας ὑπερηκόντικεν·
[667]  Καρίων: ἕτεροί τε πολλοὶ παντοδαπὰ νοσήματα
[668]  Καρίων: ἔχοντες· ὡς δὲ τοὺς λύχνους ἀποσβέσας
[669]  Καρίων: ἡμῖν παρήγγειλεν καθεύδειν τοῦ θεοῦ
[670]  Καρίων: ὁ πρόπολος, εἰπών, ἤν τις αἴσθηται ψόφου
[671]  Καρίων: σιγᾶν, ἅπαντες κοσμίως κατεκείμεθα.
[672]  Καρίων: κἀγὼ καθεύδειν οὐκ ἐδυνάμην, ἀλλά με
[673]  Καρίων: ἀθάρης χύτρα τις ἐξέπληττε κειμένη
[674]  Καρίων: ὀλίγον ἄπωθεν τῆς κεφαλῆς του γρᾳδίου,
[675]  Καρίων: ἐφʼ ἣν ἐπεθύμουν δαιμονίως ἐφερπύσαι.
[676]  Καρίων: ἔπειτʼ ἀναβλέψας ὁρῶ τὸν ἱερέα
[677]  Καρίων: τοὺς φθοῖς ἀφαρπάζοντα καὶ τὰς ἰσχάδας
[678]  Καρίων: ἀπὸ τῆς τραπέζης τῆς ἱερᾶς· μετὰ τοῦτο δὲ
[679]  Καρίων: περιῆλθε τοὺς βωμοὺς ἅπαντας ἐν κύκλῳ,
[680]  Καρίων: εἴ που πόπανον εἴη τι καταλελειμμένον·
[681]  Καρίων: ἔπειτα ταῦθʼ ἥγιζεν ἐς σάκταν τινά.
[682]  Καρίων: κἀγὼ νομίσας πολλὴν ὁσίαν τοῦ πράγματος
[683]  Καρίων: ἐπὶ τὴν χύτραν τῆς ἀθάρης ἀνίσταμαι.
[684]  Γυνή: ταλάντατʼ ἀνδρῶν οὐκ ἐδεδοίκεις τὸν θεόν;
[685]  Καρίων: νὴ τοὺς θεοὺς ἔγωγε μὴ φθάσειέ με
[686]  Καρίων: ἐπὶ τὴν χύτραν ἐλθὼν ἔχων τὰ στέμματα·
[687]  Καρίων: ὁ γὰρ ἱερεὺς αὐτοῦ με προὐδιδάξατο.
[688]  Καρίων: τὸ γρᾴδιον δʼ ὡς ᾔσθετο δή μου τὸν ψόφον,
[689]  Καρίων: ἄρασʼ ὑφῄρει· κᾆτα συρίξας ἐγὼ
[690]  Καρίων: ὀδὰξ ἐλαβόμην ὡς παρείας ὢν ὄφις.
[691]  Καρίων: ἡ δʼ εὐθέως τὴν χεῖρα πάλιν ἀνέσπασεν,
[692]  Καρίων: κατέκειτο δʼ αὑτὴν ἐντυλίξασʼ ἡσυχῇ
[693]  Καρίων: ὑπὸ τοῦ δέους βδέουσα δριμύτερον γαλῆς.
[694]  Καρίων: κἀγὼ τότʼ ἤδη τῆς ἀθάρης πολλὴν ἔφλων·
[695]  Καρίων: ἔπειτʼ ἐπειδὴ μεστὸς ἦν, ἀνεπαλλόμην.
[696]  Γυνή: ὁ δὲ θεὸς ὑμῖν οὐ προσῄειν;
[696b]  Καρίων: οὐδέπω.
[697]  Καρίων: μετὰ τοῦτο δʼ ἤδη καὶ γέλοιον δῆτά τι
[698]  Καρίων: ἐποίησα. προσιόντος γὰρ αὐτοῦ μέγα πάνυ
[699]  Καρίων: ἀπέπαρδον· ἡ γαστὴρ γὰρ ἐπεφύσητό μου.
[700]  Γυνή: ἦ πού σε διὰ τοῦτʼ εὐθὺς ἐβδελύττετο.
[701]  Καρίων: οὔκ, ἀλλʼ Ἰασὼ μέν τις ἀκολουθοῦσʼ ἅμα
[702]  Καρίων: ὑπηρυθρίασε χἠ Πανάκειʼ ἀπεστράφη
[703]  Καρίων: τὴν ῥῖνʼ ἐπιλαβοῦσʼ· οὐ λιβανωτὸν γὰρ βδέω.
[704]  Γυνή: αὐτὸς δʼ ἐκεῖνος;
[704b]  Καρίων: οὐ μὰ Δίʼ οὐδʼ ἐφρόντισεν.
[705]  Γυνή: λέγεις ἄγροικον ἄρα σύ γʼ εἶναι τὸν θεόν.
[706]  Καρίων: μὰ Δίʼ οὐκ ἔγωγʼ, ἀλλὰ σκατοφάγον.
[706b]  Γυνή: αἲ τάλαν.
[707]  Καρίων: μετὰ ταῦτʼ ἐγὼ μὲν εὐθὺς ἐνεκαλυψάμην
[708]  Καρίων: δείσας, ἐκεῖνος δʼ ἐν κύκλῳ τὰ νοσήματα
[709]  Καρίων: σκοπῶν περιῄει πάντα κοσμίως πάνυ.
[710]  Καρίων: ἔπειτα παῖς αὐτῷ λίθινον θυείδιον
[711]  Καρίων: παρέθηκε καὶ δοίδυκα καὶ κιβώτιον.
[712]  Γυνή: λίθινον;
[712b]  Καρίων: μὰ Δίʼ οὐ δῆτʼ οὐχὶ τό γε κιβώτιον.
[713]  Γυνή: σὺ δὲ πῶς ἑώρας ὦ κάκιστʼ ἀπολούμενε,
[714]  Γυνή: ὃς ἐγκεκαλύφθαι φῄς;
[714b]  Καρίων: διὰ τοῦ τριβωνίου·
[715]  Καρίων: ὀπὰς γὰρ εἶχεν οὐκ ὀλίγας μὰ τὸν Δία.
[716]  Καρίων: πρῶτον δὲ πάντων τῷ Νεοκλείδῃ φάρμακον
[717]  Καρίων: καταπλαστὸν ἐνεχείρησε τρίβειν, ἐμβαλὼν
[718]  Καρίων: σκορόδων κεφαλὰς τρεῖς Τηνίων. ἔπειτʼ ἔφλα
[719]  Καρίων: ἐν τῇ θυείᾳ συμπαραμιγνύων ὀπὸν
[720]  Καρίων: καὶ σχῖνον· εἶτʼ ὄξει διέμενος Σφηττίῳ
[721]  Καρίων: κατέπλασεν αὐτοῦ τὰ βλέφαρʼ ἐκστρέψας, ἵνα
[722]  Καρίων: ὀδυνῷτο μᾶλλον. ὁ δὲ κεκραγὼς καὶ βοῶν
[723]  Καρίων: ἔφευγʼ ἀνᾴξας· ὁ δὲ θεὸς γελάσας ἔφη·
[724]  Καρίων: ἐνταῦθα νῦν κάθησο καταπεπλασμένος,
[725]  Καρίων: ἵνʼ ὑπομνύμενον παύσω σε τὰς ἐκκλησίας.
[726]  Γυνή: ὡς φιλόπολίς τίς ἐσθʼ ὁ δαίμων καὶ σοφός.
[727]  Καρίων: μετὰ τοῦτο τῷ Πλούτωνι παρεκαθέζετο,
[728]  Καρίων: καὶ πρῶτα μὲν δὴ τῆς κεφαλῆς ἐφήψατο,
[729]  Καρίων: ἔπειτα καθαρὸν ἡμιτύβιον λαβὼν
[730]  Καρίων: τὰ βλέφαρα περιέψησεν· ἡ Πανάκεια δὲ
[731]  Καρίων: κατεπέτασʼ αὐτοῦ τὴν κεφαλὴν φοινικίδι
[732]  Καρίων: καὶ πᾶν τὸ πρόσωπον· εἶθʼ ὁ θεὸς ἐπόππυσεν.
[733]  Καρίων: ἐξῃξάτην οὖν δύο δράκοντʼ ἐκ τοῦ νεὼ
[734]  Καρίων: ὑπερφυεῖς τὸ μέγεθος.
[734b]  Γυνή: ὦ φίλοι θεοί.
[735]  Καρίων: τούτω δʼ ὑπὸ τὴν φοινικίδʼ ὑποδύνθʼ ἡσυχῇ
[736]  Καρίων: τὰ βλέφαρα περιέλειχον, ὥς γʼ ἐμοὶ δοκεῖ·
[737]  Καρίων: καὶ πρίν σε κοτύλας ἐκπιεῖν οἴνου δέκα,
[738]  Καρίων: ὁ Πλοῦτος ὦ δέσποινʼ ἀνειστήκει βλέπων·
[739]  Καρίων: ἐγὼ δὲ τὼ χεῖρʼ ἀνεκρότησʼ ὑφʼ ἡδονῆς
[740]  Καρίων: τὸν δεσπότην τʼ ἤγειρον. ὁ θεὸς δʼ εὐθέως
[741]  Καρίων: ἠφάνισεν αὑτὸν οἵ τʼ ὄφεις ἐς τὸν νεών.
[742]  Καρίων: οἱ δʼ ἐγκατακείμενοι παρʼ αὐτῷ πῶς δοκεῖς
[743]  Καρίων: τὸν Πλοῦτον ἠσπάζοντο καὶ τὴν νύχθʼ ὅλην
[744]  Καρίων: ἐγρηγόρεσαν, ἕως διέλαμψεν ἡμέρα.
[745]  Καρίων: ἐγὼ δʼ ἐπῄνουν τὸν θεὸν πάνυ σφόδρα,
[746]  Καρίων: ὅτι βλέπειν ἐποίησε τὸν Πλοῦτον ταχύ,
[747]  Καρίων: τὸν δὲ Νεοκλείδην μᾶλλον ἐποίησεν τυφλόν.
[748]  Γυνή: ὅσην ἔχεις τὴν δύναμιν ὦναξ δέσποτα.
[749]  Γυνή: ἀτὰρ φράσον μοι, ποῦʼ σθʼ ὁ Πλοῦτος;
[749b]  Καρίων: ἔρχεται.
[750]  Καρίων: ἀλλʼ ἦν περὶ αὐτὸν ὄχλος ὑπερφυὴς ὅσος.
[751]  Καρίων: οἱ γὰρ δίκαιοι πρότερον ὄντες καὶ βίον
[752]  Καρίων: ἔχοντες ὀλίγον αὐτὸν ἠσπάζοντο καὶ
[753]  Καρίων: ἐδεξιοῦνθʼ ἅπαντες ὑπὸ τῆς ἡδονῆς·
[754]  Καρίων: ὅσοι δʼ ἐπλούτουν οὐσίαν τʼ εἶχον συχνὴν
[755]  Καρίων: οὐκ ἐκ δικαίου τὸν βίον κεκτημένοι,
[756]  Καρίων: ὀφρῦς ξυνῆγον ἐσκυθρώπαζόν θʼ ἅμα.
[757]  Καρίων: οἱ δʼ ἠκολούθουν κατόπιν ἐστεφανωμένοι
[758]  Καρίων: γελῶντες εὐφημοῦντες· ἐκτυπεῖτο δὲ
[759]  Καρίων: ἐμβὰς γερόντων εὐρύθμοις προβήμασιν.
[760]  Καρίων: ἀλλʼ εἶʼ ἁπαξάπαντες ἐξ ἑνὸς λόγου
[761]  Καρίων: ὀρχεῖσθε καὶ σκιρτᾶτε καὶ χορεύετε·
[762]  Καρίων: οὐδεὶς γὰρ ὑμῖν εἰσιοῦσιν ἀγγελεῖ,
[763]  Καρίων: ὡς ἄλφιτʼ οὐκ ἔνεστιν ἐν τῷ θυλάκῳ.
[764]  Γυνή: νὴ τὴν Ἑκάτην κἀγὼ δʼ ἀναδῆσαι βούλομαι
[765]  Γυνή: εὐαγγέλιά σε κριβανωτῶν ὁρμαθῷ
[766]  Γυνή: τοιαῦτʼ ἀπαγγείλαντα.
[766b]  Καρίων: μή νυν μέλλʼ ἔτι,
[767]  Καρίων: ὡς ἅνδρες ἐγγύς εἰσιν ἤδη τῶν θυρῶν.
[768]  Γυνή: φέρε νυν ἰοῦσʼ εἴσω κομίσω καταχύσματα
[769]  Γυνή: ὥσπερ νεωνήτοισιν ὀφθαλμοῖς ἐγώ.
[770]  Καρίων: ἐγὼ δʼ ἀπαντῆσαί γʼ ἐκείνοις βούλομαι.
    === Episode ===*=========
[771]  Πλοῦτος: καὶ προσκυνῶ γε πρῶτα μὲν τὸν ἥλιον,
[772]  Πλοῦτος: ἔπειτα σεμνῆς Παλλάδος κλεινὸν πέδον
[773]  Πλοῦτος: χώραν τε πᾶσαν Κέκροπος ἥ μʼ ἐδέξατο.
[774]  Πλοῦτος: αἰσχύνομαι δὲ τὰς ἐμαυτοῦ συμφοράς,
[775]  Πλοῦτος: οἵοις ἄρʼ ἀνθρώποις ξυνὼν ἐλάνθανον,
[776]  Πλοῦτος: τοὺς ἀξίους δὲ τῆς ἐμῆς ὁμιλίας
[777]  Πλοῦτος: ἔφευγον, εἰδὼς οὐδέν· ὦ τλήμων ἐγώ,
[778]  Πλοῦτος: ὡς οὔτʼ ἐκεῖνʼ ἄρʼ οὔτε ταῦτʼ ὀρθῶς ἔδρων·
[779]  Πλοῦτος: ἀλλʼ αὐτὰ πάντα πάλιν ἀναστρέψας ἐγὼ
[780]  Πλοῦτος: δείξω τὸ λοιπὸν πᾶσιν ἀνθρώποις ὅτι
[781]  Πλοῦτος: ἄκων ἐμαυτὸν τοῖς πονηροῖς ἐπεδίδουν.
[782]  Χρεμύλος: βάλλʼ ἐς κόρακας· ὡς χαλεπόν εἰσιν οἱ φίλοι
[783]  Χρεμύλος: οἱ φαινόμενοι παραχρῆμʼ ὅταν πράττῃ τις εὖ.
[784]  Χρεμύλος: νύττουσι γὰρ καὶ φλῶσι τἀντικνήμια,
[785]  Χρεμύλος: ἐνδεικνύμενος ἔκαστος εὔνοιάν τινα.
[786]  Χρεμύλος: ἐμὲ γὰρ τίς οὐ προσεῖπε; ποῖος οὐκ ὄχλος
[787]  Χρεμύλος: περιεστεφάνωσεν ἐν ἀγορᾷ πρεσβυτικός;
[788]  Γυνή: ὦ φίλτατʼ ἀνδρῶν καὶ σὺ καὶ σὺ χαίρετε.
[789]  Γυνή: φέρε νυν, νόμος γάρ ἐστι, τὰ καταχύσματα
[790]  Γυνή: ταυτὶ καταχέω σου λαβοῦσα.
[790b]  Πλοῦτος: μηδαμῶς.
[791]  Πλοῦτος: ἐμοῦ γὰρ εἰσιόντος ἐς τὴν οἰκίαν
[792]  Πλοῦτος: πρώτιστα καὶ βλέψαντος οὐδὲν ἐκφέρειν
[793]  Πλοῦτος: πρεπῶδές ἐστιν, ἀλλὰ μᾶλλον ἐσφέρειν.
[794]  Γυνή: εἶτʼ οὐχὶ δέξει δῆτα τὰ καταχύσματα;
[795]  Πλοῦτος: ἔνδον γε παρὰ τὴν ἑστίαν, ὥσπερ νόμος·
[796]  Πλοῦτος: ἔπειτα καὶ τὸν φόρτον ἐκφύγοιμεν ἄν.
[797]  Πλοῦτος: οὐ γὰρ πρεπῶδές ἐστι τῷ διδασκάλῳ
[798]  Πλοῦτος: ἰσχάδια καὶ τρωγάλια τοῖς θεωμένοις
[799]  Πλοῦτος: προβαλόντʼ ἐπὶ τούτοις εἶτʼ ἀναγκάζειν γελᾶν.
[800]  Γυνή: εὖ πάνυ λέγεις· ὡς Δεξίνικός γʼ οὑτοσὶ
[801]  Γυνή: ἀνίσταθʼ ὡς ἁρπασόμενος τὰς ἰσχάδας.
    === Episode ===*=========
[802]  Καρίων: ὡς ἡδὺ πράττειν ὦνδρές ἐστʼ εὐδαιμόνως,
[803]  Καρίων: καὶ ταῦτα μηδὲν ἐξενεγκόντʼ οἴκοθεν.
[804]  Καρίων: ἡμῖν γὰρ ἀγαθῶν σωρὸς ἐς τὴν οἰκίαν
[805]  Καρίων: ἐπεσπέπαικεν οὐδὲν ἠδικηκόσιν.
[805a]  Καρίων: οὕτω τὸ πλουτεῖν ἐστιν ἡδὺ πρᾶγμα δή.
[806]  Καρίων: ἡ μὲν σιπύη μεστή ʼστι λευκῶν ἀλφίτων,
[807]  Καρίων: οἱ δʼ ἀμφορῆς οἴνου μέλανος ἀνθοσμίου.
[808]  Καρίων: ἅπαντα δʼ ἡμῖν ἀργυρίου καὶ χρυσίου
[809]  Καρίων: τὰ σκευάρια πλήρη ʼστίν, ὥστε θαυμάσαι.
[810]  Καρίων: τὸ φρέαρ δʼ ἐλαίου μεστόν· αἱ δὲ λήκυθοι
[811]  Καρίων: μύρου γέμουσι, τὸ δʼ ὑπερῷον ἰσχάδων.
[812]  Καρίων: ὀξὶς δὲ πᾶσα καὶ λοπάδιον καὶ χύτρα
[813]  Καρίων: χαλκῆ γέγονε· τοὺς δὲ πινακίσκους τοὺς σαπροὺς
[814]  Καρίων: τοὺς ἰχθυηροὺς ἀργυροῦς πάρεσθʼ ὁρᾶν.
[815]  Καρίων: ὁ δʼ ἰπνὸς γέγονʼ ἡμῖν ἐξαπίνης ἐλεφάντινος.
[816]  Καρίων: στατῆρσι δʼ οἱ θεράποντες ἀρτιάζομεν
[817]  Καρίων: χρυσοῖς· ἀποψώμεσθα δʼ οὐ λίθοις ἔτι,
[818]  Καρίων: ἀλλὰ σκοροδίοις ὑπὸ τρυφῆς ἑκάστοτε.
[819]  Καρίων: καὶ νῦν ὁ δεσπότης μὲν ἔνδον βουθυτεῖ
[820]  Καρίων: ὗν καὶ τράγον καὶ κριὸν ἐστεφανωμένος·
[821]  Καρίων: ἐμὲ δʼ ἐξέπεμψεν ὁ καπνός. οὐχ οἷός τε γὰρ
[822]  Καρίων: ἔνδον μένειν ἦν. ἔδακνε γὰρ τὰ βλέφαρά μου.
[823]  Δίκαιος: ἕπου μετʼ ἐμοῦ παιδάριον, ἵνα πρὸς τὸν θεὸν
[824]  Δίκαιος: ἴωμεν.
[824b]  Καρίων: ἔα τίς ἔσθʼ ὁ προσιὼν οὑτοσί;
[825]  Δίκαιος: ἀνὴρ πρότερον μὲν ἄθλιος, νῦν δʼ εὐτυχής.
[826]  Καρίων: δῆλον ὅτι τῶν χρηστῶν τις, ὡς ἔοικας, εἶ.
[827]  Δίκαιος: μάλιστʼ.
[827b]  Καρίων: ἔπειτα τοῦ δέει;
[827c]  Δίκαιος: πρὸς τὸν θεὸν
[828]  Δίκαιος: ἥκω· μεγάλων γάρ μοὐστὶν ἀγαθῶν αἴτιος.
[829]  Δίκαιος: ἐγὼ γὰρ ἱκανὴν οὐσίαν παρὰ τοῦ πατρὸς
[830]  Δίκαιος: λαβὼν ἐπήρκουν τοῖς δεομένοις τῶν φίλων,
[831]  Δίκαιος: εἶναι νομίζων χρήσιμον πρὸς τὸν βίον.
[832]  Καρίων: ἦ πού σε ταχέως ἐπέλιπεν τὰ χρήματα.
[833]  Δίκαιος: κομιδῇ μὲν οὖν.
[833b]  Καρίων: οὐκοῦν μετὰ ταῦτʼ ἦσθʼ ἄθλιος.
[834]  Δίκαιος: κομιδῇ μὲν οὖν. κἀγὼ μὲν ᾤμην οὓς τέως
[835]  Δίκαιος: εὐηργέτησα δεομένους ἕξειν φίλους
[836]  Δίκαιος: ὄντως βεβαίους, εἰ δεηθείην ποτέ·
[837]  Δίκαιος: οἱ δʼ ἐξετρέποντο κοὐκ ἐδόκουν ὁρᾶν μʼ ἔτι.
[838]  Καρίων: καὶ κατεγέλων δʼ εὖ οἶδʼ ὅτι.
[838b]  Δίκαιος: κομιδῇ μὲν οὖν·
[839]  Δίκαιος: αὐχμὸς γὰρ ὢν τῶν σκευαρίων μʼ ἀπώλεσεν.
[840]  Καρίων: ἀλλʼ οὐχὶ νῦν.
[840b]  Δίκαιος: ἀνθʼ ὧν ἐγὼ πρὸς τὸν θεὸν
[841]  Δίκαιος: προσευξόμενος ἥκω δικαίως ἐνθάδε.
[842]  Καρίων: τὸ τριβώνιον δὲ τί δύναται πρὸς τῶν θεῶν,
[843]  Καρίων: ὃ φέρει μετὰ σοῦ τὸ παιδάριον τουτί; φράσον.
[844]  Δίκαιος: καὶ τοῦτʼ ἀναθήσων ἔρχομαι πρὸς τὸν θεόν.
[845]  Καρίων: μῶν οὖν ἐμυήθης δῆτʼ ἐν αὐτῷ τὰ μεγάλα;
[846]  Δίκαιος: οὐκ ἀλλʼ ἐνερρίγωσʼ ἔτη τριακαίδεκα.
[847]  Καρίων: τὰ δʼ ἐμβάδια;
[847b]  Δίκαιος: καὶ ταῦτα συνεχειμάζετο.
[848]  Καρίων: καὶ ταῦτʼ ἀναθήσων ἔφερες οὖν;
[848b]  Δίκαιος: νὴ τὸν Δία.
[849]  Καρίων: χαρίεντά γʼ ἥκεις δῶρα τῷ θεῷ φέρων.
[850]  Συκοφάντης: οἴμοι κακοδαίμων, ὡς ἀπόλωλα δείλαιος,
[851]  Συκοφάντης: καὶ κακοδαίμων καὶ τετράκις καὶ πεντάκις
[852]  Συκοφάντης: καὶ δωδεκάκις καὶ μυριάκις· ἰοὺ ἰού.
[853]  Συκοφάντης: οὕτω πολυφόρῳ συγκέκραμαι δαίμονι.
[854]  Καρίων: Ἄπολλον ἀποτρόπαιε καὶ θεοὶ φίλοι,
[855]  Καρίων: τί ποτʼ ἐστὶν ὅ τι πέπονθεν ἅνθρωπος κακόν;
[856]  Συκοφάντης: οὐ γὰρ σχέτλια πέπονθα νυνὶ πράγματα,
[857]  Συκοφάντης: ἀπολωλεκὼς ἅπαντα τἀκ τῆς οἰκίας
[858]  Συκοφάντης: διὰ τὸν θεὸν τοῦτον, τὸν ἐσόμενον τυφλὸν
[859]  Συκοφάντης: πάλιν αὖθις, ἤνπερ μὴ ʼλλίπωσιν αἱ δίκαι;
[860]  Δίκαιος: ἐγὼ σχεδὸν τὸ πρᾶγμα γιγνώσκειν δοκῶ.
[861]  Δίκαιος: προσέρχεται γάρ τις κακῶς πράττων ἀνήρ,
[862]  Δίκαιος: ἔοικε δʼ εἶναι τοῦ πονηροῦ κόμματος.
[863]  Καρίων: νὴ Δία καλῶς τοίνυν ποιῶν ἀπόλλυται.
[864]  Συκοφάντης: ποῦ ποῦ ʼσθʼ ὁ μόνος ἅπαντας ἡμᾶς πλουσίους
[865]  Συκοφάντης: ὑποσχόμενος οὗτος ποιήσειν εὐθέως,
[866]  Συκοφάντης: εἰ πάλιν ἀναβλέψειεν ἐξ ἀρχῆς; ὁ δὲ
[867]  Συκοφάντης: πολὺ μᾶλλον ἐνίους ἐστὶν ἐξολωλεκώς.
[868]  Καρίων: καὶ τίνα δέδρακε δῆτα τοῦτʼ;
[868b]  Συκοφάντης: ἐμὲ τουτονί.
[869]  Καρίων: ἦ τῶν πονηρῶν ἦσθα καὶ τοιχωρύχων;
[870]  Συκοφάντης: μὰ Δίʼ οὐ μὲν οὖν ἔσθʼ ὑγιὲς ὑμῶν οὐδενός,
[871]  Συκοφάντης: κοὐκ ἔσθʼ ὅπως οὐκ ἔχετέ μου τὰ χρήματα.
[872]  Καρίων: ὡς σοβαρὸς ὦ Δάματερ εἰσελήλυθεν
[873]  Καρίων: ὁ συκοφάντης. δῆλον ὅτι βουλιμιᾷ.
[874]  Συκοφάντης: σὺ μὲν εἰς ἀγορὰν ἰὼν ταχέως οὐκ ἂν φθάνοις·
[875]  Συκοφάντης: ἐπὶ τοῦ τροχοῦ γὰρ δεῖ σʼ ἐκεῖ στρεβλούμενον
[876]  Συκοφάντης: εἰπεῖν ἃ πεπανούργηκας.
[876b]  Καρίων: οἰμώξἄρα σύ.
[877]  Δίκαιος: νὴ τὸν Δία τὸν σωτῆρα πολλοῦ γʼ ἄξιος
[878]  Δίκαιος: ἅπασι τοῖς Ἕλλησιν ὁ θεός ἐσθʼ ὅτι
[879]  Δίκαιος: τοὺς συκοφάντας ἐξολεῖ κακοὺς κακῶς.
[880]  Συκοφάντης: οἴμοι τάλας· μῶν καὶ σὺ μετέχων καταγελᾷς;
[881]  Συκοφάντης: ἐπεὶ πόθεν θοἰμάτιον εἴληφας τοδί;
[882]  Συκοφάντης: ἐχθὲς δʼ ἔχοντʼ εἶδόν σʼ ἐγὼ τριβώνιον.
[883]  Δίκαιος: οὐδὲν προτιμῶ σου. φορῶ γὰρ πριάμενος
[884]  Δίκαιος: τὸν δακτύλιον τονδὶ παρʼ Εὐδάμου δραχμῆς.
[885]  Καρίων: † ἀλλʼ οὐκ ἔνεστι συκοφάντου δήγματος.†
[886]  Συκοφάντης: ἆρʼ οὐχ ὕβρις ταῦτʼ ἐστὶ πολλή; σκώπτετον,
[887]  Συκοφάντης: ὅ τι δὲ ποιεῖτον ἐνθάδʼ οὐκ εἰρήκατον.
[888]  Συκοφάντης: οὐκ ἐπʼ ἀγαθῷ γὰρ ἐνθάδʼ ἐστὸν οὐδενί.
[889]  Δίκαιος: μὰ τὸν Δίʼ οὔκουν τῷ γε σῷ, σάφʼ ἴσθʼ ὅτι.
[890]  Συκοφάντης: ἀπὸ τῶν ἐμῶν γὰρ ναὶ μὰ Δία δειπνήσετον.
[891]  Καρίων: ὡς δὴ ʼπʼ ἀληθείᾳ σὺ μετὰ τοῦ μάρτυρος
[892]  Καρίων: διαρραγείης μηδενός γʼ ἐμπλήμενος.
[893]  Συκοφάντης: ἀρνεῖσθον; ἔνδον ἐστὶν ὦ μιαρωτάτω
[894]  Συκοφάντης: πολὺ χρῆμα τεμαχῶν καὶ κρεῶν ὠπτημένων.
[895]  Συκοφάντης: ὓ ὗ ὓ ὗ ὓ ὗ ὓ ὗ ὓ ὗ ὓ ὗ.
[896]  Καρίων: κακόδαιμον ὀσφραίνει τι;
[896b]  Δίκαιος: τοῦ ψύχους γʼ ἴσως
[897]  Δίκαιος: ἐπεὶ τοιοῦτόν γʼ ἀμπέχεται τριβώνιον.
[898]  Συκοφάντης: ταῦτʼ οὖν ἀνασχέτʼ ἐστὶν ὦ Ζεῦ καὶ θεοί,
[899]  Συκοφάντης: τούτους ὑβρίζειν εἰς ἔμʼ; οἴμʼ ὡς ἄχθομαι
[900]  Συκοφάντης: ὅτι χρηστὸς ὢν καὶ φιλόπολις πάσχω κακῶς.
[901]  Δίκαιος: σὺ φιλόπολις καὶ χρηστός;
[901b]  Συκοφάντης: ὡς οὐδείς γʼ ἀνήρ.
[902]  Δίκαιος: καὶ μὴν ἐπερωτηθεὶς ἀπόκριναί μοι.
[902b]  Συκοφάντης: τὸ τί;
[903]  Δίκαιος: γεωργὸς εἶ;
[903b]  Συκοφάντης: μελαγχολᾶν μʼ οὕτως οἴει;
[904]  Δίκαιος: ἀλλʼ ἔμπορος;
[904b]  Συκοφάντης: ναί, σκήπτομαί γʼ, ὅταν τύχω.
[905]  Δίκαιος: τί δαί; τέχνην τινʼ ἔμαθες;
[905b]  Συκοφάντης: οὐ μὰ τὸν Δία.
[906]  Δίκαιος: πῶς οὖν διέζης ἢ πόθεν μηδὲν ποιῶν;
[907]  Συκοφάντης: τῶν τῆς πόλεώς εἰμʼ ἐπιμελητὴς πραγμάτων
[908]  Συκοφάντης: καὶ τῶν ἰδίων πάντων.
[908b]  Δίκαιος: σύ; τί μαθών;
[908c]  Συκοφάντης: βούλομαι.
[909]  Δίκαιος: πῶς οὖν ἂν εἴης χρηστὸς ὦ τοιχωρύχε,
[910]  Δίκαιος: εἴ σοι προσῆκον μηδὲν εἶτʼ ἀπεχθάνει;
[911]  Συκοφάντης: οὐ γὰρ προσήκει τὴν ἐμαυτοῦ μοι πόλιν
[912]  Συκοφάντης: εὐεργετεῖν ὦ κέπφε καθʼ ὅσον ἂν σθένω;
[913]  Δίκαιος: εὐεργετεῖν οὖν ἐστι τὸ πολυπραγμονεῖν;
[914]  Συκοφάντης: τὸ μὲν οὖν βοηθεῖν τοῖς νόμοις τοῖς κειμένοις
[915]  Συκοφάντης: καὶ μὴ ʼπιτρέπειν ἐάν τις ἐξαμαρτάνῃ.
[916]  Δίκαιος: οὔκουν δικαστὰς ἐξεπίτηδες ἡ πόλις
[917]  Δίκαιος: ἄρχειν καθίστησιν;
[917b]  Συκοφάντης: κατηγορεῖ δὲ τίς;
[918]  Δίκαιος: ὁ βουλόμενος.
[918b]  Συκοφάντης: οὐκοῦν ἐκεῖνός εἰμʼ ἐγώ,
[919]  Συκοφάντης: ὥστʼ εἰς ἔμʼ ἥκει τῆς πόλεως τὰ πράγματα.
[920]  Δίκαιος: νὴ Δία πονηρόν γʼ ἆρα προστάτην ἔχει.
[921]  Δίκαιος: ἐκεῖνο δʼ οὐ βούλοιʼ ἄν, ἡσυχίαν ἔχων
[922]  Δίκαιος: ζῆν ἀργός;
[922b]  Συκοφάντης: ἀλλὰ προβατίου βίον λέγεις,
[923]  Συκοφάντης: εἰ μὴ φανεῖται διατριβή τις τῷ βίῳ.
[924]  Δίκαιος: οὐδʼ ἂν μεταμάθοις;
[924b]  Συκοφάντης: οὐδʼ ἂν εἰ δοίης γέ μοι
[925]  Συκοφάντης: τὸν Πλοῦτον αὐτὸν καὶ τὸ Βάττου σίλφιον.
[926]  Δίκαιος: κατάθου ταχέως θοἰμάτιον.
[926b]  Καρίων: οὗτος, σοὶ λέγει.
[927]  Δίκαιος: ἔπειθʼ ὑπόλυσαι.
[927b]  Καρίων: ταῦτα πάντα σοὶ λέγει.
[928]  Συκοφάντης: καὶ μὴν προσελθέτω πρὸς ἔμʼ ὑμῶν ἐνθαδὶ
[929]  Συκοφάντης: ὁ βουλόμενος.
[929b]  Καρίων: οὐκοῦν ἐκεῖνός εἰμʼ ἐγώ.
[930]  Συκοφάντης: οἴμοι τάλας ἀποδύομαι μεθʼ ἡμέραν.
[931]  Καρίων: σὺ γὰρ ἀξιοῖς τἀλλότρια πράττων ἐσθίειν.
[932]  Συκοφάντης: ὁρᾷς ἃ ποιεῖς; ταῦτʼ ἐγὼ μαρτύρομαι.
[933]  Δίκαιος: ἀλλʼ οἴχεται φεύγων ὃν ἦγες μάρτυρα.
[934]  Συκοφάντης: οἴμοι περιείλημμαι μόνος.
[934b]  Καρίων: νυνὶ βοᾷς;
[935]  Συκοφάντης: οἴμοι μάλʼ αὖθις.
[935b]  Καρίων: δὸς σύ μοι τὸ τριβώνιον,
[936]  Καρίων: ἵνʼ ἀμφιέσω τὸν συκοφάντην τουτονί.
[937]  Δίκαιος: μὴ δῆθʼ· ἱερὸν γάρ ἐστι τοῦ Πλούτου πάλαι.
[938]  Καρίων: ἔπειτα ποῦ κάλλιον ἀνατεθήσεται
[939]  Καρίων: ἢ περὶ πονηρὸν ἄνδρα καὶ τοιχωρύχον;
[940]  Καρίων: Πλοῦτον δὲ κοσμεῖν ἱματίοις σεμνοῖς πρέπει.
[941]  Δίκαιος: τοῖς δʼ ἐμβαδίοις τί χρήσεταί τις; εἰπέ μοι.
[942]  Καρίων: καὶ ταῦτα πρὸς τὸ μέτωπον αὐτίκα δὴ μάλα
[943]  Καρίων: ὥσπερ κοτίνῳ προσπατταλεύσω τουτῳί.
[944]  Συκοφάντης: ἄπειμι· γιγνώσκω γὰρ ἥττων ὢν πολὺ
[945]  Συκοφάντης: ὑμῶν· ἐὰν δὲ σύζυγον λάβω τινὰ
[946]  Συκοφάντης: καὶ σύκινον, τοῦτον τὸν ἰσχυρὸν θεὸν
[947]  Συκοφάντης: ἐγὼ ποιήσω τήμερον δοῦναι δίκην,
[948]  Συκοφάντης: ὁτιὴ καταλύει περιφανῶς εἶς ὢν μόνος
[949]  Συκοφάντης: τὴν δημοκρατίαν, οὔτε τὴν βουλὴν πιθὼν
[950]  Συκοφάντης: τὴν τῶν πολιτῶν οὔτε τὴν ἐκκλησίαν.
[951]  Δίκαιος: καὶ μὴν ἐπειδὴ τὴν πανοπλίαν τὴν ἐμὴν
[952]  Δίκαιος: ἔχων βαδίζεις, ἐς τὸ βαλανεῖον τρέχε·
[953]  Δίκαιος: ἔπειτʼ ἐκεῖ κορυφαῖος ἑστηκὼς θέρου.
[954]  Δίκαιος: κἀγὼ γὰρ εἶχον τὴν στάσιν ταύτην ποτέ.
[955]  Καρίων: ἀλλʼ ὁ βαλανεὺς ἕλξει θύραζʼ αὐτὸν λαβὼν
[956]  Καρίων: τῶν ὀρχιπέδων· ἰδὼν γὰρ αὐτὸν γνώσεται
[957]  Καρίων: ὅτι ἔστʼ ἐκείνου τοῦ πονηροῦ κόμματος.
[958]  Καρίων: νὼ δʼ εἰσίωμεν, ἵνα προσεύξῃ τὸν θεόν.
    === Episode ===*=========
[959]  Γραῦς: ἆρʼ ὦ φίλοι γέροντες ἐπὶ τὴν οἰκίαν
[960]  Γραῦς: ἀφίγμεθʼ ὄντως τοῦ νέου τούτου θεοῦ,
[961]  Γραῦς: ἢ τῆς ὁδοῦ τὸ παράπαν ἡμαρτήκαμεν;
[962]  Χορός: ἀλλʼ ἴσθʼ ἐπʼ αὐτὰς τὰς θύρας ἀφιγμένη
[963]  Χορός: ὦ μειρακίσκη· πυνθάνει γὰρ ὡρικῶς.
[964]  Γραῦς: φέρε νυν ἐγὼ τῶν ἔνδοθεν καλέσω τινά.
[965]  Χρεμύλος: μὴ δῆτʼ· ἐγὼ γὰρ αὐτὸς ἐξελήλυθα.
[966]  Χρεμύλος: ἀλλʼ ὅ τι μάλιστʼ ἐλήλυθας λέγειν σʼ ἐχρῆν.
[967]  Γραῦς: πέπονθα δεινὰ καὶ παράνομʼ ὦ φίλτατε·
[968]  Γραῦς: ἀφʼ οὗ γὰρ ὁ θεὸς οὗτος ἤρξατο βλέπειν,
[969]  Γραῦς: ἀβίωτον εἶναί μοι πεποίηκε τὸν βίον.
[970]  Χρεμύλος: τί δʼ ἔστιν; ἦ που καὶ σὺ συκοφάντρια
[971]  Χρεμύλος: εν ταῖς γυναιξὶν ἦσθα;
[971b]  Γραῦς: μὰ Δίʼ ἐγὼ μὲν οὔ.
[972]  Χρεμύλος: ἀλλʼ οὐ λαχοῦσʼ ἔπινες ἐν τῷ γράμματι;
[973]  Γραῦς: σκώπτεις· ἐγὼ δὲ κατακέκνισμαι δειλάκρα.
[974]  Χρεμύλος: οὔκουν ἐρεῖς ἀνύσασα τὸν κνισμὸν τίνα;
[975]  Γραῦς: ἄκουέ νυν. ἦν μοί τι μειράκιον φίλον,
[976]  Γραῦς: πενιχρὸν μέν, ἄλλως δʼ εὐπρόσωπον καὶ καλὸν
[977]  Γραῦς: καὶ χρηστόν· εἰ γάρ του δεηθείην ἐγώ,
[978]  Γραῦς: ἅπαντʼ ἐποίει κοσμίως μοι καὶ καλῶς·
[979]  Γραῦς: ἐγὼ δʼ ἐκείνῳ πάντα ταῦθʼ ὑπηρέτουν.
[980]  Χρεμύλος: τί δʼ ἦν ὅ τι σου μάλιστʼ ἐδεῖθʼ ἑκάστοτε;
[981]  Γραῦς: οὐ πολλά· καὶ γὰρ ἐκνομίως μʼ ᾐσχύνετο.
[982]  Γραῦς: ἀλλʼ ἀργυρίου δραχμὰς ἂν ᾔτησʼ εἴκοσιν
[983]  Γραῦς: εἰς ἱμάτιον, ὀκτὼ δʼ ἂν εἰς ὑποδήματα·
[984]  Γραῦς: καὶ ταῖς ἀδελφαῖς ἀγοράσαι χιτώνιον
[985]  Γραῦς: ἐκέλευσεν ἂν τῇ μητρί θʼ ἱματίδιον·
[986]  Γραῦς: πυρῶν τʼ ἂν ἐδεήθη μεδίμνων τεττάρων.
[987]  Χρεμύλος: οὐ πολλὰ τοίνυν μὰ τὸν Ἀπόλλω ταῦτά γε
[988]  Χρεμύλος: εἴρηκας, ἀλλὰ δῆλον ὅτι σʼ ᾐσχύνετο.
[989]  Γραῦς: καὶ ταῦτα τοίνυν οὐχ ἕνεκα μισητίας
[990]  Γραῦς: αἰτεῖν μʼ ἔφασκεν, ἀλλὰ φιλίας οὕνεκα,
[991]  Γραῦς: ἵνα τοὐμὸν ἱμάτιον φορῶν μεμνῇτό μου.
[992]  Χρεμύλος: λέγεις ἐρῶντʼ ἄνθρωπον ἐκνομιώτατα.
[993]  Γραῦς: ἀλλʼ οὐχὶ νῦν ὁ βδελυρὸς ἔτι τὸν νοῦν ἔχει
[994]  Γραῦς: τὸν αὐτόν, ἀλλὰ πολὺ μεθέστηκεν πάνυ.
[995]  Γραῦς: ἐμοῦ γὰρ αὐτῷ τὸν πλακοῦντα τουτονὶ
[996]  Γραῦς: καὶ τἄλλα τἀπὶ τοῦ πίνακος τραγήματα
[997]  Γραῦς: ἐπόντα πεμψάσης ὑπειπούσης θʼ ὅτι
[998]  Γραῦς: εἰς ἑσπέραν ἥξοιμι—
[998b]  Χρεμύλος: τί σʼ ἔδρασʼ; εἰπέ μοι.
[999]  Γραῦς: ἄμητα προσαπέπεμψεν ἡμῖν τουτονί,
[1000]  Γραῦς: ἐφʼ ᾧ τʼ ἐκεῖσε μηδέποτέ μʼ ἐλθεῖν ἔτι,
[1001]  Γραῦς: καὶ πρὸς ἐπὶ τούτοις εἶπεν ἀποπέμπων ὅτι
[1002]  Γραῦς: πάλαι ποτʼ ἦσαν ἄλκιμοι Μιλήσιοι.
[1003]  Χρεμύλος: δῆλον ὅτι τοὺς τρόπους τις οὐ μοχθηρὸς ἦν,
[1004]  Χρεμύλος: ἔπειτα πλουτῶν οὐκέθʼ ἥδεται φακῇ·
[1005]  Χρεμύλος: πρὸ τοῦ δʼ ὑπὸ τῆς πενίας ἅπανθʼ ὑπήσθιεν.
[1006]  Γραῦς: καὶ μὴν πρὸ τοῦ γʼ ὁσημέραι νὴ τὼ θεὼ
[1007]  Γραῦς: ἐπὶ τὴν θύραν ἐβάδιζεν ἀεὶ τὴν ἐμήν.
[1008]  Χρεμύλος: ἐπʼ ἐκφοράν;
[1008b]  Γραῦς: μὰ Δίʼ ἀλλὰ τῆς φωνῆς μόνον
[1009]  Γραῦς: ἐρῶν ἀκοῦσαι.
[1009b]  Χρεμύλος: τοῦ λαβεῖν μὲν οὖν χάριν.
[1010]  Γραῦς: καὶ νὴ Δίʼ εἰ λυπουμένην γʼ αἴσθοιτό με,
[1011]  Γραῦς: νηττάριον ἂν καὶ φάττιον ὑπεκορίζετο.
[1012]  Χρεμύλος: ἔπειτʼ ἴσως ᾔτει σʼ ἂν εἰς ὑποδήματα.
[1013]  Γραῦς: μυστηρίοις δὲ τοῖς μεγάλοις ὀχουμένην
[1014]  Γραῦς: ἐπὶ τῆς ἁμάξης ὅτι προσέβλεψέν μέ τις,
[1015]  Γραῦς: ἐτυπτόμην διὰ τοῦθʼ ὅλην τὴν ἡμέραν.
[1016]  Γραῦς: οὕτω σφόδρα ζηλότυπος ὁ νεανίσκος ἦν.
[1017]  Χρεμύλος: μόνος γὰρ ἥδεθʼ, ὡς ἔοικεν, ἐσθίων.
[1018]  Γραῦς: καὶ τάς γε χεῖρας παγκάλας ἔχειν μʼ ἔθη.
[1019]  Χρεμύλος: ὁπότε προτείνοιέν γε δραχμὰς εἴκοσιν.
[1020]  Γραῦς: ὄζειν τε τῆς χρόας ἔφασκεν ἡδύ μου.
[1021]  Χρεμύλος: εἰ Θάσιον ἐνέχεις, εἰκότως γε νὴ Δία.
[1022]  Γραῦς: τὸ βλέμμα θʼ ὡς ἔχοιμι μαλακὸν καὶ καλόν.
[1023]  Χρεμύλος: οὐ σκαιὸς ἦν ἄνθρωπος, ἀλλʼ ἠπίστατο
[1024]  Χρεμύλος: γραὸς καπρώσης τἀφόδια κατεσθίειν.
[1025]  Γραῦς: ταῦτʼ οὖν ὁ θεὸς ὦ φίλʼ ἄνερ οὐκ ὀρθῶς ποιεῖ,
[1026]  Γραῦς: φάσκων βοηθεῖν τοῖς ἀδικουμένοις ἀεί.
[1027]  Χρεμύλος: τί γὰρ ποιήσει; φράζε, καὶ πεπράξεται.
[1028]  Γραῦς: ἀναγκάσαι δίκαιόν ἐστι νὴ Δία
[1029]  Γραῦς: τὸν εὖ παθόνθʼ ὑπʼ ἐμοῦ πάλιν μʼ ἀντευποιεῖν,
[1030]  Γραῦς: ἢ μηδʼ ὁτιοῦν ἀγαθὸν δίκαιόν ἐστʼ ἔχειν.
[1031]  Χρεμύλος: οὔκουν καθʼ ἑκάστην ἀπεδίδου τὴν νύκτα σοι;
[1032]  Γραῦς: ἀλλʼ οὐδέποτέ με ζῶσαν ἀπολείψειν ἔφη.
[1033]  Χρεμύλος: ὀρθῶς γε· νῦν δέ γʼ οὐκέτι ζῆν σʼ οἴεται.
[1034]  Γραῦς: ὑπὸ τοῦ γὰρ ἄλγους κατατέτηκʼ ὦ φίλτατε.
[1035]  Χρεμύλος: οὐκ ἀλλὰ κατασέσηπας, ὥς γʼ ἐμοὶ δοκεῖς.
[1036]  Γραῦς: διὰ δακτυλίου μὲν οὖν ἔμεγʼ ἂν διελκύσαις.
[1037]  Χρεμύλος: εἰ τυγχάνοι γʼ ὁ δακτύλιος ὢν τηλία.
[1038]  Γραῦς: καὶ μὴν τὸ μειράκιον τοδὶ προσέρχεται,
[1039]  Γραῦς: οὗπερ πάλαι κατηγοροῦσα τυγχάνω·
[1040]  Γραῦς: ἔοικε δʼ ἐπὶ κῶμον βαδίζειν.
[1040b]  Χρεμύλος: φαίνεται.
[1041]  Χρεμύλος: στέφανόν γέ τοι καὶ δᾷδʼ ἔχων πορεύεται.
[1042]  Νεανίας: ἀσπάζομαί σε.
[1042b]  Γραῦς: τί φησιν;
[1042c]  Νεανίας: ἀρχαία φίλη,
[1043]  Νεανίας: πολιὰ γεγένησαι ταχύ γε νὴ τὸν οὐρανόν.
[1044]  Γραῦς: τάλαινʼ ἐγὼ τῆς ὕβρεος ἧς ὑβρίζομαι.
[1045]  Χρεμύλος: ἔοικε διὰ πολλοῦ χρόνου σʼ ἑορακέναι.
[1046]  Γραῦς: ποίου χρόνου ταλάνταθʼ, ὃς παρʼ ἐμοὶ χθὲς ἦν;
[1047]  Χρεμύλος: τοὐναντίον πέπονθε τοῖς πολλοῖς ἄρα·
[1048]  Χρεμύλος: μεθύων γάρ, ὡς ἔικεν, ὀξύτερον βλέπει.
[1049]  Γραῦς: οὔκ, ἀλλʼ ἀκόλαστός ἐστιν ἀεὶ τοὺς τρόπους.
[1050]  Νεανίας: ὦ Ποντοπόσειδον καὶ θεοὶ πρεσβυτικοί,
[1051]  Νεανίας: ἐν τῷ προσώπῳ τῶν ῥυτίδων ὅσας ἔχει.
[1052]  Γραῦς: ἆ ἆ,
[1052b]  Γραῦς: τὴν δᾷδα μή μοι πρόσφερʼ.
[1052c]  Χρεμύλος: εὖ μέντοι λέγει.
[1053]  Χρεμύλος: ἐὰν γὰρ αὐτὴν εἷς μόνος σπινθὴρ λάβῃ
[1054]  Χρεμύλος: ὥσπερ παλαιὰν εἰρεσιώνην καύσεται.
[1055]  Νεανίας: βούλει διὰ χρόνου πρός με παῖσαι;
[1055b]  Γραῦς: ποῖ τάλαν;
[1056]  Νεανίας: αὐτοῦ, λαβοῦσα κάρυα.
[1056b]  Γραῦς: παιδιὰν τίνα;
[1057]  Νεανίας: πόσους ἔχεις ὀδόντας.
[1057b]  Χρεμύλος: ἀλλὰ γνώσομαι
[1058]  Χρεμύλος: κἄγωγʼ· ἔχει γὰρ τρεῖς ἴσως ἢ τέτταρας.
[1059]  Νεανίας: ἀπότεισον· ἕνα γὰρ γόμφιον μόνον φορεῖ.
[1060]  Γραῦς: ταλάντατʼ ἀνδρῶν οὐχ ὑγιαίνειν μοι δοκεῖς,
[1061]  Γραῦς: πλυνόν με ποιῶν ἐν τοσούτοις ἀνδράσιν.
[1062]  Νεανίας: ὄναιο μέντἄν, εἴ τις ἐκπλύνειέ σε.
[1063]  Χρεμύλος: οὐ δῆτʼ, ἐπεὶ νῦν μὲν καπηλικῶς ἔχει,
[1064]  Χρεμύλος: εἰ δʼ ἐκπλυνεῖται τοῦτο τὸ ψιμύθιον,
[1065]  Χρεμύλος: ὄψει κατάδηλα τοῦ προσώπου τὰ ῥάκη.
[1066]  Γραῦς: γέρων ἀνὴρ ὢν οὐχ ὑγιαίνειν μοι δοκεῖς.
[1067]  Νεανίας: πειρᾷ μὲν οὖν ἴσως σε καὶ τῶν τιτθίων
[1068]  Νεανίας: ἐφάπτεταί σου λανθάνειν δοκῶν ἐμέ.
[1069]  Γραῦς: μὰ τὴν Ἀφροδίτην οὐκ ἐμοῦ γʼ ὦ βδελυρὲ σύ.
[1070]  Χρεμύλος: μὰ τὴν Ἑκάτην οὐ δῆτα· μαινοίμην γὰρ ἄν.
[1071]  Χρεμύλος: ἀλλʼ ὦ νεανίσκʼ οὐκ ἐῶ τὴν μείρακα
[1072]  Χρεμύλος: μισεῖν σε ταύτην.
[1072b]  Νεανίας: ἀλλʼ ἔγωγʼ ὑπερφιλῶ.
[1073]  Χρεμύλος: καὶ μὴν κατηγορεῖ γέ σου.
[1073b]  Νεανίας: τί κατηγορεῖ;
[1074]  Χρεμύλος: εἶναί σʼ ὑβριστήν φησι καὶ λέγειν ὅτι
[1075]  Χρεμύλος: πάλαι ποτʼ ἦσαν ἄλκιμοι Μιλήσιοι.
[1076]  Νεανίας: ἐγὼ περὶ ταύτης οὐ μαχοῦμαί σοι.
[1076b]  Χρεμύλος: τὸ τί;
[1077]  Νεανίας: αἰσχυνόμενος τὴν ἡλικίαν τὴν σήν, ἐπεὶ
[1078]  Νεανίας: οὐκ ἄν ποτʼ ἄλλῳ τοῦτʼ ἐπέτρεψʼ ἐγὼ ποιεῖν·
[1079]  Νεανίας: νῦν δʼ ἄπιθι χαίρων συλλαβὼν τὴν μείρακα.
[1080]  Χρεμύλος: οἶδʼ οἶδα τὸν νοῦν· οὐκέτʼ ἀξιοῖς ἴσως
[1081]  Χρεμύλος: εἶναι μετʼ αὐτῆς.
[1081b]  Γραῦς: ὁ δʼ ἐπιτρέψων ἐστὶ τίς;
[1082]  Νεανίας: οὐκ ἂν διαλεχθείην διεσπλεκωμένῃ
[1083]  Νεανίας: ὑπὸ μυρίων ἐτῶν γε καὶ τρισχιλίων.
[1084]  Χρεμύλος: ὅμως δʼ ἐπειδὴ καὶ τὸν οἶνον ἠξίους
[1085]  Χρεμύλος: πίνειν, συνεκποτέʼ ἐστί σοι καὶ τὴν τρύγα.
[1086]  Νεανίας: ἀλλʼ ἔστι κομιδῇ τρὺξ παλαιὰ καὶ σαπρά.
[1087]  Χρεμύλος: οὐκοῦν τρύγοιπος ταῦτα πάντʼ ἰάσεται.
[1088]  Νεανίας: ἀλλʼ εἴσιθʼ εἴσω· τῷ θεῷ γὰρ βούλομαι
[1089]  Νεανίας: ἐλθὼν ἀναθεῖναι τοὺς στεφάνους τούσδʼ οὓς ἔχω.
[1090]  Γραῦς: ἐγὼ δέ γʼ αὐτῷ καὶ φράσαι τι βούλομαι.
[1091]  Νεανίας: ἐγὼ δέ γʼ οὐκ εἴσειμι.
[1091b]  Χρεμύλος: θάρρει, μὴ φοβοῦ.
[1092]  Χρεμύλος: οὐ γὰρ βιάσεται.
[1092b]  Νεανίας: πάνυ καλῶς τοίνυν λέγεις.
[1093]  Νεανίας: ἱκανὸν γὰρ αὐτὴν πρότερον ὑπεπίττουν χρόνον.
[1094]  Γραῦς: βάδιζʼ· ἐγὼ δέ σου κατόπιν εἰσέρχομαι.
[1095]  Χρεμύλος: ὡς εὐτόνως ὦ Ζεῦ βασιλεῦ τὸ γρᾴδιον
[1096]  Χρεμύλος: ὥσπερ λεπὰς τῷ μειρακίῳ προσείχετο.
    === Episode ===*=========
[1097]  Καρίων: τίς ἔσθʼ ὁ κόπτων τὴν θύραν; τουτὶ τί ἦν;
[1098]  Καρίων: οὐδεὶς ἔοικεν· ἀλλὰ δῆτα τὸ θύριον
[1099]  Καρίων: φθεγγόμενον ἄλλως κλαυσιᾷ.
[1099b]  Ἑρμῆς: σέ τοι λέγω,
[1100]  Ἑρμῆς: ὁ Καρίων, ἀνάμεινον.
[1100b]  Καρίων: οὗτος εἰπέ μοι,
[1101]  Καρίων: σὺ τὴν θύραν ἔκοπτες οὑτωσὶ σφόδρα;
[1102]  Ἑρμῆς: μὰ Δίʼ ἀλλʼ ἔμελλον· εἶτʼ ἀνέῳξάς με φθάσας.
[1103]  Ἑρμῆς: ἀλλʼ ἐκκάλει τὸν δεσπότην τρέχων ταχύ,
[1104]  Ἑρμῆς: ἒπειτα τὴν γυναῖκα καὶ τὰ παιδία,
[1105]  Ἑρμῆς: ἔπειτα τοὺς θεράποντας, εἶτα τὴν κύνα,
[1106]  Ἑρμῆς: ἔπειτα σαυτόν, εἶτα τὴν ὗν.
[1106b]  Καρίων: εἰπέ μοι,
[1107]  Καρίων: τί δʼ ἔστιν;
[1107b]  Ἑρμῆς: ὁ Ζεὺς ὦ πόνηρε βούλεται
[1108]  Ἑρμῆς: ἐς ταὐτὸν ὑμᾶς συγκυκήσας τρύβλιον
[1109]  Ἑρμῆς: ἁπαξάπαντας ἐς τὸ βάραθρον ἐμβαλεῖν.
[1110]  Καρίων: ἡ γλῶττα τῷ κήρυκι τούτων τέμνεται.
[1111]  Καρίων: ἀτὰρ διὰ τί δὴ ταῦτʼ ἐπιβουλεύει ποιεῖν
[1112]  Καρίων: ἡμᾶς;
[1112b]  Ἑρμῆς: ὁτιὴ δεινότατα πάντων πραγμάτων
[1113]  Ἑρμῆς: εἴργασθʼ. ἀφʼ οὗ γὰρ ἤρξατʼ ἐξ ἀρχῆς βλέπειν
[1114]  Ἑρμῆς: ὁ Πλοῦτος, οὐδεὶς οὐ λιβανωτόν, οὐ δάφνην,
[1115]  Ἑρμῆς: οὐ ψαιστόν, οὐχ ἱερεῖον, οὐκ ἄλλʼ οὐδὲ ἓν
[1116]  Ἑρμῆς: ἡμῖν ἔτι θύει τοῖς θεοῖς.
[1116b]  Καρίων: μὰ Δίʼ οὐδέ γε
[1117]  Καρίων: θύσει. κακῶς γὰρ ἐπεμελεῖσθʼ ἡμῶν τότε.
[1118]  Ἑρμῆς: καὶ τῶν μὲν ἄλλων μοι θεῶν ἧττον μέλει,
[1119]  Ἑρμῆς: ἐγὼ δʼ ἀπόλωλα κἀπιτέτριμμαι.
[1119b]  Καρίων: σωφρονεῖς.
[1120]  Ἑρμῆς: πρότερον γὰρ εἶχον μὲν παρὰ ταῖς καπηλίσιν
[1121]  Ἑρμῆς: πάντʼ ἀγάθʼ ἕωθεν εὐθύς, οἰνοῦτταν μέλι
[1122]  Ἑρμῆς: ἰσχάδας, ὅσʼ εἰκός ἐστιν Ἑρμῆν ἐσθίειν·
[1123]  Ἑρμῆς: νυνὶ δὲ πεινῶν ἀναβάδην ἀναπαύομαι.
[1124]  Καρίων: οὔκουν δικαίως, ὅστις ἐποίεις ζημίαν
[1125]  Καρίων: ἐνίοτε τοιαῦτʼ ἀγάθʼ ἔχων;
[1125b]  Ἑρμῆς: οἴμοι τάλας,
[1126]  Ἑρμῆς: οἴμοι πλακοῦντος τοῦ νʼ τετράδι πεπεμμένου.
[1127]  Καρίων: ποθεῖς τὸν οὐ παρόντα καὶ μάτην καλεῖς.
[1128]  Ἑρμῆς: οἴμοι δὲ κωλῆς ἣν ἐγὼ κατήσθιον.
[1129]  Καρίων: ἀσκωλίαζʼ ἐνταῦθα πρὸς τὴν αἰθρίαν.
[1130]  Ἑρμῆς: σπλάγχνων τε θερμῶν ὧν ἐγὼ κατήσθιον.
[1131]  Καρίων: ὀδύνη σε περὶ τὰ σπλάγχνʼ ἔοικέ τι στρέφειν.
[1132]  Ἑρμῆς: οἴμοι δὲ κύλικος ἴσον ἴσῳ κεκραμένης.
[1133]  Καρίων: ταύτην ἐπιπιὼν ἀποτρέχων οὐκ ἂν φθάνοις.
[1134]  Ἑρμῆς: ἆρʼ ὠφελήσαις ἄν τι τὸν σαυτοῦ φίλον;
[1135]  Καρίων: εἴ του δέει γʼ ὧν δυνατός εἰμί σʼ ὠφελεῖν.
[1136]  Ἑρμῆς: εἴ μοι πορίσας ἄρτον τινʼ εὖ πεπεμμένον
[1137]  Ἑρμῆς: δοίης καταφαγεῖν καὶ κρέας νεανικὸν
[1138]  Ἑρμῆς: ὧν θύεθʼ ὑμεῖς ἔνδον.
[1138b]  Καρίων: ἀλλʼ οὐκ ἐκφορά.
[1139]  Ἑρμῆς: καὶ μὴν ὁπότε τι σκευάριον τοῦ δεσπότου
[1140]  Ἑρμῆς: ὑφέλοιʼ, ἐγώ σε λανθάνειν ἐποίουν ἀεί.
[1141]  Καρίων: ἐφʼ ᾧ τε μετέχειν καὐτὸς ὦ τοιχωρύχε.
[1142]  Καρίων: ἧκεν γὰρ ἄν σοι ναστὸς εὖ πεπεμμένος.
[1143]  Ἑρμῆς: ἔπειτα τοῦτόν γʼ αὐτὸς ἂν κατήσθιες.
[1144]  Καρίων: οὐ γὰρ μετεῖχες τὰς ἴσας πληγὰς ἐμοί,
[1145]  Καρίων: ὁπότε τι ληφθείην πανουργήσας ἐγώ.
[1146]  Ἑρμῆς: μὴ μνησικακήσῃς, εἰ σὺ Φυλὴν κατέλαβες.
[1147]  Ἑρμῆς: ἀλλὰ ξύνοικον πρὸς θεῶν δέξασθέ με.
[1148]  Καρίων: ἔπειτʼ ἀπολιπὼν τοὺς θεοὺς ἐνθάδε μενεῖς;
[1149]  Ἑρμῆς: τὰ γὰρ παρʼ ὑμῖν ἐστι βελτίω πολύ.
[1150]  Καρίων: τί δέ; ταὐτομολεῖν ἀστεῖον εἶναί σοι δοκεῖ;
[1151]  Ἑρμῆς: πατρὶς γάρ ἐστι πᾶσʼ ἵνʼ ἂν πράττῃ τις εὖ.
[1152]  Καρίων: τί δῆτʼ ἂν εἴης ὄφελος ἡμῖν ἐνθάδʼ ὤν;
[1153]  Ἑρμῆς: παρὰ τὴν θύραν στροφαῖον ἱδρύσασθέ με.
[1154]  Καρίων: στροφαῖον; ἀλλʼ οὐκ ἔργον ἔστʼ οὐδὲν στροφῶν.
[1155]  Ἑρμῆς: ἀλλʼ ἐμπολαῖον.
[1155b]  Καρίων: ἀλλὰ πλουτοῦμεν· τί οὖν
[1156]  Καρίων: Ἑρμῆν παλιγκάπηλον ἡμᾶς δεῖ τρέφειν;
[1157]  Ἑρμῆς: ἀλλὰ δόλιον τοίνυν.
[1157b]  Καρίων: δόλιον; ἥκιστά γε·
[1158]  Καρίων: οὐ γὰρ δόλου νῦν ἔργον, ἀλλʼ ἁπλῶν τρόπων.
[1159]  Ἑρμῆς: ἀλλʼ ἡγεμόνιον.
[1159b]  Καρίων: ἀλλʼ ὁ θεὸς ἤδη βλέπει,
[1160]  Καρίων: ὥσθʼ ἡγεμόνος οὐδὲν δεησόμεσθʼ ἔτι.
[1161]  Ἑρμῆς: ἐναγώνιος τοίνυν ἔσομαι. τί δῆτʼ ἐρεῖς;
[1162]  Ἑρμῆς: Πλούτῳ γάρ ἐστι τοῦτο συμφορώτατον
[1163]  Ἑρμῆς: ποιεῖν ἀγῶνας μουσικοὺς καὶ γυμνικούς.
[1164]  Καρίων: ὡς ἀγαθόν ἐστʼ ἐπωνυμίας πολλὰς ἔχειν·
[1165]  Καρίων: οὗτος γὰρ ἐξηύρηκεν αὑτῷ βιότιον.
[1166]  Καρίων: οὐκ ἐτὸς ἅπαντες οἱ δικάζοντες θαμὰ
[1167]  Καρίων: σπεύδουσιν ἐν πολλοῖς γεγράφθαι γράμμασιν.
[1168]  Ἑρμῆς: οὐκοῦν ἐπὶ τούτοις εἰσίω;
[1168b]  Καρίων: καὶ πλῦνέ γε
[1169]  Καρίων: αὐτὸς προσελθὼν πρὸς τὸ φρέαρ τὰς κοιλίας,
[1170]  Καρίων: ἵνʼ εὐθέως διακονικὸς εἶναι δοκῇς.
    === Episode ===*=========
[1171]  Ἱερεύς: τίς ἂν φράσειε ποῦ ʼστι Χρεμύλος μοι σαφῶς;
[1172]  Χρεμύλος: τί δʼ ἔστιν ὦ βέλτιστε;
[1172b]  Ἱερεύς: τί γὰρ ἀλλʼ ἢ κακῶς;
[1173]  Ἱερεύς: ἀφʼ οὗ γὰρ ὁ Πλοῦτος οὗτος ἤρξατο βλέπειν,
[1174]  Ἱερεύς: ἀπόλωλʼ ὑπὸ λιμοῦ. καταφαγεῖν γὰρ οὐκ ἔχω,
[1175]  Ἱερεύς: καὶ ταῦτα τοῦ σωτῆρος ἱερεὺς ὢν Διός.
[1176]  Χρεμύλος: ἡ δʼ αἰτία τίς ἐστιν ὦ πρὸς τῶν θεῶν;
[1177]  Ἱερεύς: θύειν ἔτʼ οὐδεὶς ἀξιοῖ.
[1177b]  Χρεμύλος: τίνος οὕνεκα;
[1178]  Ἱερεύς: ὅτι πάντες εἰσὶ πλούσιοι· καίτοι τότε,
[1179]  Ἱερεύς: ὅτʼ εἶχον οὐδέν, ὁ μὲν ἂν ἥκων ἔμπορος
[1180]  Ἱερεύς: ἔθυσεν ἱερεῖόν τι σωθείς, ὁ δέ τις ἂν
[1181]  Ἱερεύς: δίκην ἀποφυγών, ὁ δʼ ἂν ἐκαλλιερεῖτό τις
[1182]  Ἱερεύς: κἀμέ γʼ ἐκάλει τὸν ἱερέα· νῦν δʼ οὐδὲ εἷς
[1183]  Ἱερεύς: θύει τὸ παράπαν οὐδὲν οὐδʼ εἰσέρχεται,
[1184]  Ἱερεύς: πλὴν ἀποπατησόμενοί γε πλεῖν ἢ μύριοι.
[1185]  Χρεμύλος: οὔκουν τὰ νομιζόμενα σὺ τούτων λαμβάνεις;
[1186]  Ἱερεύς: τὸν οὖν Δία τὸν σωτῆρα καὐτός μοι δοκῶ
[1187]  Ἱερεύς: χαίρειν ἐάσας ἐνθάδʼ αὐτοῦ καταμένειν.
[1188]  Χρεμύλος: θάρρει· καλῶς ἔσται γάρ, ἢν θεὸς θέλῃ.
[1189]  Χρεμύλος: ὁ Ζεὺς ὁ σωτὴρ γὰρ πάρεστιν ἐνθάδε,
[1190]  Χρεμύλος: αὐτόματος ἥκων.
[1190b]  Ἱερεύς: πάντʼ ἀγαθὰ τοίνυν λέγεις.
[1191]  Χρεμύλος: ἱδρυσόμεθʼ οὖν αὐτίκα μάλʼ, ἀλλὰ περίμενε
[1192]  Χρεμύλος: τὸν Πλοῦτον, οὗπερ πρότερον ἦν ἱδρυμένος
[1193]  Χρεμύλος: τὸν ὀπισθόδομον ἀεὶ φυλάττων τῆς θεοῦ.
[1194]  Χρεμύλος: ἀλλʼ ἐκδότω τις δεῦρο δᾷδας ἡμμένας,
[1195]  Χρεμύλος: ἵνʼ ἔχων προηγῇ τῷ θεῷ σύ.
[1195b]  Ἱερεύς: πάνυ μὲν οὖν
[1196]  Ἱερεύς: δρᾶν ταῦτα χρή.
[1196b]  Χρεμύλος: τὸν Πλοῦτον ἔξω τις κάλει.
[1197]  Γραῦς: ἐγὼ δὲ τί ποιῶ;
[1197b]  Χρεμύλος: τὰς χύτρας, αἷς τὸν θεὸν
[1198]  Χρεμύλος: ἱδρυσόμεθα, λαβοῦσʼ ἐπὶ τῆς κεφαλῆς φέρε
[1199]  Χρεμύλος: σεμνῶς· ἔχουσα δʼ ἦλθες αὐτὴ ποικίλα.
[1200]  Γραῦς: ὧν δʼ οὕνεκʼ ἦλθον;
[1200b]  Χρεμύλος: πάντα σοι πεπράξεται.
[1201]  Χρεμύλος: ἥξει γὰρ ὁ νεανίσκος ὡς σʼ εἰς ἑσπέραν.
[1202]  Γραῦς: ἀλλʼ εἴ γε μέντοι νὴ Δίʼ ἐγγυᾷ σύ μοι
[1203]  Γραῦς: ἥξειν ἐκεῖνον ὡς ἔμʼ, οἴσω τὰς χύτρας.
[1204]  Χρεμύλος: καὶ μὴν πολὺ τῶν ἄλλων χυτρῶν τἀναντία
[1205]  Χρεμύλος: αὗται ποιοῦσι· ταῖς μὲν ἄλλαις γὰρ χύτραις
[1206]  Χρεμύλος: ἡ γραῦς ἔπεστʼ ἀνωτάτω, ταύτης δὲ νῦν
[1207]  Χρεμύλος: τῆς γραὸς ἐπιπολῆς ἔπεισιν αἱ χύτραι.
    === exodus ===*==========
      === anapests ===
[1208]  Χορός: οὐκ ἔτι τοίνυν εἰκὸς μέλλειν οὐδʼ ἡμᾶς, ἀλλʼ ἀναχωρεῖν
[1209]  Χορός: ἐς τοὔπισθεν· δεῖ γὰρ κατόπιν τούτων ᾄδοντας ἕπεσθαι.

=========================
=========================
REGISTER — GOTTHEITEN (heuristisch)
  • Πλοῦτος (61): 30, 78, 79, 80, 134, 146, 148, 203, 221, 226, 230, 283, 331, 336, 354, 388, 391, 394, 402, 459, 494, 497, 502, 505, 510, 523, 531, 558, 564, 569, 574, 580, 583, 586, 587, 589, 595, 596, 611, 613, 625, 634, 662, 727, 738, 743, 746, 749, 754, 925, 937, 940, 1004, 1114, 1162, 1173, 1192, 1155b, 1196b, 392b, 805a
  • Ἅιδης (20): 153, 194, 195, 383, 523, 536, 577, 613, 614, 639, 727, 764, 823, 843, 846, 1004, 1065, 1104, 1123, 1056b
  • Ζεύς (16): 1, 82, 87, 119, 130, 516, 552, 553, 582, 592, 898, 922, 1033, 1095, 1189, 1107b
  • Ἥρα (7): 298, 337, 385, 877, 1186, 374b, 417b
  • Ἀπόλλων (6): 81, 359, 438, 854, 863, 987
  • Μοῦσα (5): 570, 811, 828, 1163, 190c
  • Ἑκάτη (4): 663, 764, 1070, 594b
  • Ποσειδῶν (3): 396, 397, 1050
  • Ἄρης (3): 673, 683, 694
  • Δήμητρα (2): 64, 364
  • Ἑρμῆς (2): 1122, 1156
  • Ἑστία (2): 795, 395c
  • Ἔρως (2): 371, 582
  • Διόνυσος (1): 550
  • Ἀθηνᾶ (1): 212
  • Ἀφροδίτη (1): 1069
  • Ἥλιος (1): 771
  • Ἥφαιστος (1): 661

REGISTER — HEROEN (heuristisch)
  • Αἰνείας (8): 364, 507, 528, 632, 896, 1060, 1066, 520b
  • Ἡρακλῆς (4): 337, 385, 374b, 417b
  • Αἴας (2): 10, 1054
  • Πρίαμος (1): 883

REGISTER — ORTE (heuristisch)
  • Ἴλιος/Τροία (10): 207, 515, 560, 624, 776, 798, 990, 1083, 1169, 1204
  • Δῆλος (9): 269, 333, 368, 587, 826, 873, 988, 1003, 48b
  • Κόρινθος (3): 149, 173, 303
  • Δελφοί (2): 549, 984
  • Σάμος (2): 556, 615
  • Ἑλλάς (2): 463, 584
  • Αἴγυπτος (1): 178
  • Ἀθῆναι (1): 212
  • Ἐλευσίς (1): 985
  • Ὄλυμπος (1): 583
=========================
