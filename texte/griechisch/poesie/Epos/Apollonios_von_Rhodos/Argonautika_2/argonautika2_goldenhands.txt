(1)  ἔνθα δʼ ἔσαν σταθμοί τε βοῶν αὖλίς τʼ Ἀμύκοιο,
(2)  Βεβρύκων βασιλῆος ἀγήνορος, ὅν ποτε νύμφη
(3)  τίκτε Ποσειδάωνι Γενεθλίῳ εὐνηθεῖσα
(4)  Βιθυνὶς Μελίη, ὑπεροπληέστατον ἀνδρῶν·
(5)  ὅς τʼ ἐπὶ καὶ ξείνοισιν ἀεικέα θεσμὸν ἔθηκεν,
(6)  μήτινʼ ἀποστείχειν, πρὶν πειρήσασθαι ἑοῖο
(7)  πυγμαχίης· πολέας δὲ περικτιόνων ἐδάιξεν.
(8)  καὶ δὲ τότε προτὶ νῆα κιών, χρειώ μιν ἐρέσθαι
(9)  ναυτιλίης, οἵ τʼ εἶεν, ὑπερβασίῃσιν ἄτισσεν,
(10)  τοῖον δʼ ἐν πάντεσσι παρασχεδὸν ἔκφατο μῦθον·
(11) Κέκλυθʼ, ἁλίπλαγκτοι, τάπερ ἴδμεναι ὔμμιν ἔοικεν.
(12)  οὔτινα θέσμιόν ἐστιν ἀφορμηθέντα νέεσθαι
(13)  ἀνδρῶν ὀθνείων, ὅς κεν Βέβρυξι πελάσσῃ,
(14)  πρὶν χείρεσσιν ἐμῇσιν ἑὰς ἀνὰ χεῖρας ἀεῖραι.
(15)  τῶ καί μοι τὸν ἄριστον ἀποκριδὸν οἶον ὁμίλου
(16)  πυγμαχίῃ στήσασθε καταυτόθι δηρινθῆναι.
(17)  εἰ δʼ ἂν ἀπηλεγέοντες ἐμὰς πατέοιτε θέμιστας,
(18)  ἧ κέν τις στυγερῶς κρατερὴ ἐπιέψετʼ ἀνάγκη.
(19)  ἦ ῥα μέγα φρονέων· τοὺς δʼ ἄγριος εἰσαΐοντας
(20)  εἷλε χόλος· περὶ δʼ αὖ Πολυδεύκεα τύψεν ὁμοκλη
(21)  αἶψα δʼ ἑῶν ἑτάρων πρόμος ἵστατο, φώνησέν τε·
(22) ἴσχεο νῦν, μηδʼ ἄμμι κακήν, ὅτις εὔχεαι εἶναι,
(23)  φαῖνε βίην· θεσμοῖς γὰρ ὑπείξομεν, ὡς ἀγορεύεις.
(24)  αὐτὸς ἑκὼν ἤδη τοι ὑπίσχομαι ἀντιάασθαι.
(25)  ὧς φάτʼ ἀπηλεγέως· ὁ δʼ ἐσέδρακεν ὄμμαθʼ ἑλίξας,
(26)  ὥστε λέων ὑπʼ ἄκοντι τετυμμένος, ὅν τʼ ἐν ὄρεσσιν
(27)  ἀνέρες ἀμφιπένονται· ὁ δʼ ἰλλόμενός περ ὁμίλῳ
(28)  τῶν μὲν ἔτʼ οὐκ ἀλέγει, ἐπὶ δʼ ὄσσεται οἰόθεν οἶον
(29)  ἄνδρα τόν, ὅς μιν ἔτυψε παροίτατος, οὐδʼ ἐδάμασσεν.
(30)  ἔνθʼ ἀπὸ Τυνδαρίδης μὲν ἐύστιπτον θέτο φᾶρος
(31)  λεπταλέον, τό ῥά οἵ τις ἑὸν ξεινήιον εἶναι
(32)  ὤπασε Λημνιάδων· ὁ δʼ ἐρεμνὴν δίπτυχα λώπην
(33)  αὐτῇσιν περόνῃσι καλαύροπά τε τρηχεῖαν
(34)  κάββαλε, τὴν φορέεσκεν, ὀριτρεφέος κοτίνοιο.
(35)  αὐτίκα δʼ ἐγγύθι χῶρον ἑαδότα παπτήναντες
(36)  ἷζον ἑοὺς δίχα πάντας ἐνὶ ψαμάθοισιν ἑταίρους,
(37)  οὐ δέμας, οὐδὲ φυὴν ἐναλίγκιοι εἰσοράασθαι.
(38)  ἀλλʼ ὁ μὲν ἢ ὀλοοῖο Τυφωέος, ἠὲ καὶ αὐτῆς
(39)  γαίης εἶναι ἔικτο πέλωρ τέκος, οἷα πάροιθεν
(40)  χωομένη Διὶ τίκτεν· ὁ δʼ οὐρανίῳ ἀτάλαντος
(41)  ἀστέρι Τυνδαρίδης, οὗπερ κάλλισται ἔασιν
(42)  ἑσπερίην διὰ νύκτα φαεινομένου ἀμαρυγαί.
(43)  τοῖος ἔην Διὸς υἱός, ἔτι χνοάοντας ἰούλους
(44)  ἀντέλλων, ἔτι φαιδρὸς ἐν ὄμμασιν. ἀλλά οἱ ἀλκὴ
(45)  καὶ μένος ἠύτε θηρὸς ἀέξετο· πῆλε δὲ χεῖρας
(46)  πειράζων, εἴθʼ ὡς πρὶν ἐυτρόχαλοι φορέονται,
(47)  μηδʼ ἄμυδις καμάτῳ τε καὶ εἰρεσίῃ βαρύθοιεν
(48)  οὐ μὰν αὖτʼ Ἄμυκος πειρήσατο· σῖγα δʼ ἄπωθεν
(49)  ἑστηὼς εἰς αὐτὸν ἔχʼ ὄμματα, καί οἱ ὀρέχθει
(50)  θυμὸς ἐελδομένῳ στηθέων ἐξ αἷμα κεδάσσαι.
(51)  τοῖσι δὲ μεσσηγὺς θεράπων Ἀμύκοιο Λυκωρεὺς
(52)  θῆκε πάροιθε ποδῶν δοιοὺς ἑκάτερθεν ἱμάντας
(53)  ὠμούς, ἀζαλέους, περὶ δʼ οἵ γʼ ἔσαν ἐσκληῶτες.
(54)  αὐτὰρ ὁ τόν γʼ ἐπέεσσιν ὑπερφιάλοισι μετηύδα·
(55) τῶνδέ τοι ὅν κʼ ἐθέλῃσθα, πάλου ἄτερ ἐγγυαλίξω
(56)  αὐτὸς ἑκών, ἵνα μή μοι ἀτέμβηαι μετόπισθεν.
(57)  ἀλλὰ βάλευ περὶ χειρί· δαεὶς δέ κεν ἄλλῳ ἐνίσποις,
(58)  ὅσσον ἐγὼ ῥινούς τε βοῶν περίειμι ταμέσθαι
(59)  ἀζαλέας, ἀνδρῶν τε παρηίδας αἵματι φύρσαι.
(60)  ὧς ἔφατʼ· αὐτὰρ ὅ γʼ οὔτι παραβλήδην ἐρίδηνεν.
(61)  ἦκα δὲ μειδήσας, οἵ οἱ παρὰ ποσσὶν ἔκειντο,
(62)  τοὺς ἕλεν ἀπροφάτως· τοῦ δʼ ἀντίος ἤλυθε Κάστωρ
(63)  ἠδὲ Βιαντιάδης Ταλαὸς μέγας· ὦκα δʼ ἱμάντας
(64)  ἀμφέδεον, μάλα πολλὰ παρηγορέοντες ἐς ἀλκήν.
(65)  τῷ δʼ αὖτʼ Ἄρητός τε καὶ Ὄρνυτος, οὐδέ τι ᾔδειν
(66)  νήπιοι ὕστατα κεῖνα κακῇ δήσαντες ἐν αἴσῃ.
(67)  οἱ δʼ ἐπεὶ οὖν ἱμᾶσι διασταδὸν ἠρτύναντο,
(68)  αὐτίκʼ ἀνασχόμενοι ῥεθέων προπάροιθε βαρείας
(69)  χεῖρας, ἐπʼ ἀλλήλοισι μένος φέρον ἀντιόωντες.
(70)  ἔνθα δὲ Βεβρύκων μὲν ἄναξ, ἅ τε κῦμα θαλάσσης
(71)  τρηχὺ θοὴν ἐπὶ νῆα κορύσσεται, ἡ δʼ ὑπὸ τυτθὸν
(72)  ἰδρείῃ πυκινοῖο κυβερνητῆρος ἀλύσκει,
(73)  ἱεμένου φορέεσθαι ἔσω τοίχοιο κλύδωνος,
(74)  ὧς ὅγε Τυνδαρίδην φοβέων ἕπετʼ, οὐδέ μιν εἴα
(75)  δηθύνειν. ὁ δʼ ἄρʼ αἰὲν ἀνούτατος ἣν διὰ μῆτιν
(76)  ἀίσσοντʼ ἀλέεινεν· ἀπηνέα δʼ αἶψα νοήσας
(77)  πυγμαχίην, ᾗ κάρτος ἀάατος, ᾗ τε χερείων,
(78)  στῆ ῥʼ ἄμοτον καὶ χερσὶν ἐναντία χεῖρας ἔμιξεν.
(79)  ὡς δʼ ὅτε νήια δοῦρα θοοῖς ἀντίξοα γόμφοις
(80)  ἀνέρες ὑληουργοὶ ἐπιβλήδην ἐλάοντες
(81)  θείνωσι σφύρῃσιν, ἐπʼ ἄλλῳ δʼ ἄλλος ἄηται
(82)  δοῦπος ἄδην· ὧς τοῖσι παρήιά τʼ ἀμφοτέρωθεν
(83)  καὶ γένυες κτύπεον· βρυχὴ δʼ ὑπετέλλετʼ ὀδόντων
(84)  ἄσπετος, οὐδʼ ἔλληξαν ἐπισταδὸν οὐτάζοντες,
(85)  ἔστε περ οὐλοὸν ἆσθμα καὶ ἀμφοτέρους ἐδάμασσεν.
(86)  στάντε δὲ βαιὸν ἄπωθεν ἀπωμόρξαντο μετώπων
(87)  ἱδρῶ ἅλις, καματηρὸν ἀυτμένα φυσιόωντε.
(88)  ἂψ δʼ αὖτις συνόρουσαν ἐναντίοι, ἠύτε ταύρω
(89)  φορβάδος ἀμφὶ βοὸς κεκοτηότε δηριάασθον.
(90)  ἔνθα δʼ ἔπειτʼ Ἄμυκος μὲν ἐπʼ ἀκροτάτοισιν ἀερθείς,
(91)  βουτύπος οἷα, πόδεσσι τανύσσατο, κὰδ δὲ βαρεῖαν
(92)  χεῖρʼ ἐπὶ οἷ πελέμιξεν· ὁ δʼ ἀίξαντος ὑπέστη,
(93)  κρᾶτα παρακλίνας, ὤμῳ δʼ ἀνεδέξατο πῆχυν
(94)  τυτθόν· ὁ δʼ ἄγχʼ αὐτοῖο παρὲκ γόνυ γουνὸς ἀμείβων
(95)  κόψε μεταΐγδην ὑπὲρ οὔατος, ὀστέα δʼ εἴσω
(96)  ῥῆξεν· ὁ δʼ ἀμφʼ ὀδύνῃ γνὺξ ἤριπεν· οἱ δʼ ἰάχησαν
(97)  ἥρωες Μινύαι· τοῦ δʼ ἀθρόος ἔκχυτο θυμός.
(98)  οὐδʼ ἄρα Βέβρυκες ἄνδρες ἀφείδησαν βασιλῆος·
(99)  ἀλλʼ ἄμυδις κορύνας ἀζηχέας ἠδὲ σιγύννους
(100)  ἰθὺς ἀνασχόμενοι Πολυδεύκεος ἀντιάασκον.
(101)  τοῦ δὲ πάρος κολεῶν εὐήκεα φάσγανʼ ἑταῖροι
(102)  ἔσταν ἐρυσσάμενοι. πρῶτός γε μὲν ἀνέρα Κάστωρ
(103)  ἤλασʼ ἐπεσσύμενον κεφαλῆς ὕπερ· ἡ δʼ ἑκάτερθεν
(104)  ἔνθα καὶ ἔνθʼ ὤμοισιν ἐπʼ ἀμφοτέροις ἐκεάσθη.
(105)  αὐτὸς δʼ Ἰτυμονῆα πελώριον ἠδὲ Μίμαντα,
(106)  τὸν μὲν ὑπὸ στέρνοιο θοῷ ποδὶ λὰξ ἐπορούσας
(107)  πλῆξε, καὶ ἐν κονίῃσι βάλεν· τοῦ δʼ ἆσσον ἰόντος
(108)  δεξιτερῇ σκαιῆς ὑπὲρ ὀφρύος ἤλασε χειρί,
(109)  δρύψε δέ οἱ βλέφαρον, γυμνὴ δʼ ὑπελείπετʼ ὀπωπή.
(110)  Ὠρεΐδης δʼ Ἀμύκοιο βίην ὑπέροπλος ὀπάων
(111)  οὖτα Βιαντιάδαο κατὰ λαπάρην Ταλαοῖο,
(112)  ἀλλά μιν οὐ κατέπεφνεν, ὅσον δʼ ἐπὶ δέρματι μοῦνον
(113)  νηδυίων ἄψαυστος ὑπὸ ζώνην θόρε χαλκός.
(114)  αὔτως δʼ Ἄρητος μενεδήιον Εὐρύτου υἷα
(115)  Ἴφιτον ἀζαλέῃ κορύνῃ στυφέλιξεν ἐλάσσας,
(116)  οὔπω κηρὶ κακῇ πεπρωμένον· ἦ τάχʼ ἔμελλεν
(117)  αὐτὸς δῃώσεσθαι ὑπὸ ξίφεϊ Κλυτίοιο.
(118)  καὶ τότʼ ἄρʼ Ἀγκαῖος Λυκοόργοιο θρασὺς υἱὸς
(119)  αἶψα μάλʼ ἀντεταγὼν πέλεκυν μέγαν ἠδὲ κελαινὸν
(120)  ἄρκτου προσχόμενος σκαιῇ δέρος ἔνθορε μέσσῳ
(121)  ἐμμεμαὼς Βέβρυξιν· ὁμοῦ δέ οἱ ἐσσεύοντο
(122)  Αἰακίδαι, σὺν δέ σφιν ἀρήιος ὤρνυτʼ Ἰήσων.
(123)  ὡς δʼ ὅτʼ ἐνὶ σταθμοῖσιν ἀπείρονα μῆλʼ ἐφόβησαν
(124)  ἤματι χειμερίῳ πολιοὶ λύκοι ὁρμηθέντες
(125)  λάθρῃ ἐυρρίνων τε κυνῶν αὐτῶν τε νομήων,
(126)  μαίονται δʼ ὅ τι πρῶτον ἐπαΐξαντες ἕλωσιν,
(127)  πόλλʼ ἐπιπαμφαλόωντες ὁμοῦ· τὰ δὲ πάντοθεν αὔτως
(128)  στείνονται πίπτοντα περὶ σφίσιν· ὧς ἄρα τοίγε
(129)  λευγαλέως Βέβρυκας ὑπερφιάλους ἐφόβησαν.
(130)  ὡς δὲ μελισσάων σμῆνος μέγα μηλοβοτῆρες
(131)  ἠὲ μελισσοκόμοι πέτρῃ ἔνι καπνιόωσιν,
(132)  αἱ δʼ ἤτοι τείως μὲν ἀολλέες ᾧ ἐνὶ σίμβλῳ
(133)  βομβηδὸν κλονέονται, ἐπιπρὸ δὲ λιγνυόεντι
(134)  καπνῷ τυφόμεναι πέτρης ἑκὰς ἀίσσουσιν·
(135)  ὧς οἵ γʼ οὐκέτι δὴν μένον ἔμπεδον, ἀλλʼ ἐκέδασθεν
(136)  εἴσω Βεβρυκίης, Ἀμύκου μόρον ἀγγελέοντες·
(137)  νήπιοι, οὐδʼ ἐνόησαν ὃ δή σφισιν ἐγγύθεν ἄλλο
(138)  πῆμʼ ἀίδηλον ἔην. πέρθοντο γὰρ ἠμὲν ἀλωαὶ
(139)  ἠδʼ οἶαι τῆμος δῄῳ ὑπὸ δουρὶ Λύκοιο
(140)  καὶ Μαριανδυνῶν ἀνδρῶν, ἀπεόντος ἄνακτος.
(141)  αἰεὶ γὰρ μάρναντο σιδηροφόρου περὶ γαίης.
(142)  οἱ δʼ ἤδη σταθμούς τε καὶ αὔλια δηιάασκον·
(143)  ἤδη δʼ ἄσπετα μῆλα περιτροπάδην ἐτάμοντο
(144)  ἥρωες, καὶ δή τις ἔπος μετὰ τοῖσιν ἔειπεν·
(145) Φράζεσθʼ ὅττι κεν ᾗσιν ἀναλκείῃσιν ἔρεξαν,
(146)  εἴ πως Ἡρακλῆα θεὸς καὶ δεῦρʼ ἐκόμισσε??.
(147)  ἤτοι μὲν γὰρ ἐγὼ κείνου παρεόντος ἔολπα
(148)  οὐδʼ ἂν πυγμαχίῃ κρινθήμεναι· ἀλλʼ ὅτε θεσμοὺς
(149)  ἤλυθεν ἐξερέων, αὐτοῖς ἄφαρ οἷς ἀγόρευεν
(150)  θεσμοῖσιν ῥοπάλῳ μιν ἀγηνορίης λελαθέσθαι.
(151)  ναὶ μὲν ἀκήδεστον γαίῃ ἔνι τόνγε λιπόντες
(152)  πόντον ἐπέπλωμεν· μάλα δʼ ἡμέων αὐτὸς ἕκαστος
(153)  εἴσεται οὐλομένην ἄτην, ἀπάνευθεν ἐόντος.
(154)  ὧς ἄρʼ ἔφη· τὰ δὲ πάντα Διὸς βουλῇς ἐτέτυκτο.
(155)  καὶ τότε μὲν μένον αὖθι διὰ κνέφας, ἕλκεά τʼ ἀνδρῶν
(156)  οὐταμένων ἀκέοντο, καὶ ἀθανάτοισι θυηλὰς
(157)  ῥέξαντες μέγα δόρπον ἐφώπλισαν· οὐδέ τινʼ ὕπνος
(158)  εἷλε παρὰ κρητῆρι καὶ αἰθομένοις ἱεροῖσιν.
(159)  ξανθὰ δʼ ἐρεψάμενοι δάφνῃ καθύπερθε μέτωπα
(160)  ἀγχιάλῳ, τῇ, ἀκτῇ ἔπι, πρυμνήσιʼ ἀνῆπτο,
(161)  Ὀρφείῃ φόρμιγγι συνοίμιον ὕμνον ἄειδον
(162)  ἐμμελέως· περὶ δέ σφιν ἰαίνετο νήνεμος ἀκτὴ
(163)  μελπομένοις· κλεῖον δὲ Θεραπναῖον Διὸς υἷα.
(164)  ἦμος δʼ ἠέλιος δροσερὰς ἐπέλαμψε κολώνας
(165)  ἐκ περάτων ἀνιών, ἤγειρε δὲ μηλοβοτῆρας,
(166)  δὴ τότε λυσάμενοι νεάτης ἐκ πείσματα δάφνης,
(167)  ληίδα τʼ εἰσβήσαντες ὅσην χρεὼ ἦεν ἄγεσθαι,
(168)  πνοιῇ δινήεντʼ ἀνὰ Βόσπορον ἰθύνοντο.
(169)  ἔνθα μὲν ἠλιβάτῳ ἐναλίγκιον οὔρεϊ κῦμα
(170)  ἀμφέρεται προπάροιθεν ἐπαΐσσοντι ἐοικός,
(171)  αἰὲν ὑπὲρ νεφέων ἠερμένον· οὐδέ κε φαίης
(172)  φεύξεσθαι κακὸν οἶτον, ἐπεὶ μάλα μεσσόθι νηὸς
(173)  λάβρον ἐπικρέμαται, καθάπερ νέφος. ἀλλὰ τό γʼ ἔμπης
(174)  στόρνυται, εἴ κʼ ἐσθλοῖο κυβερνητῆρος ἐπαύρῃ.
(175)  τῶ καὶ Τίφυος οἵδε δαημοσύνῃσι νέοντο,
(176)  ἀσκηθεῖς μέν, ἀτὰρ πεφοβημένοι. ἤματι δʼ ἄλλῳ
(177)  ἀντιπέρην γαίῃ Βιθυνίδι πείσματʼ ἀνῆψαν.
(178)  ἔνθα δʼ ἐπάκτιον οἶκον Ἀγηνορίδης ἔχε Φινεύς,
(179)  ὃς περὶ δὴ πάντων ὀλοώτατα πήματʼ ἀνέτλη
(180)  εἵνεκα μαντοσύνης, τήν οἱ πάρος ἐγγυάλιξεν
(181)  Λητοΐδης· οὐδʼ ὅσσον ὀπίζετο καὶ Διὸς αὐτοῦ
(182)  χρείων ἀτρεκέως ἱερὸν νόον ἀνθρώποισιν.
(183)  τῶ καί οἱ γῆρας μὲν ἐπὶ δηναιὸν ἴαλλεν,
(184)  ἐκ δʼ ἕλετʼ ὀφθαλμῶν γλυκερὸν φάος· οὐδὲ γάνυσθαι
(185)  εἴα ἀπειρεσίοισιν ὀνείασιν, ὅσσα οἱ αἰεὶ
(186)  θέσφατα πευθόμενοι περιναιέται οἴκαδʼ ἄγειρον.
(187)  ἀλλὰ διὰ νεφέων ἄφνω πέλας ἀίσσουσαι
(188)  ἅρπυιαι στόματος χειρῶν τʼ ἀπὸ γαμφηλῇσιν
(189)  συνεχέως ἥρπαζον. ἐλείπετο δʼ ἄλλοτε φορβῆς
(190)  οὐδʼ ὅσον, ἄλλοτε τυτθόν, ἵνα ζώων ἀκάχοιτο.
(191)  καὶ δʼ ἐπὶ μυδαλέην ὀδμὴν χέον· οὐδέ τις ἔτλη
(192)  μὴ καὶ λευκανίηνδε φορεύμενος, ἀλλʼ ἀποτηλοῦ
(193)  ἑστηώς· τοῖόν οἱ ἀπέπνεε λείψανα δαιτός.
(194)  αὐτίκα δʼ εἰσαΐων ἐνοπὴν καὶ δοῦπον ὁμίλου
(195)  τούσδʼ αὐτοὺς παριόντας ἐπήισεν, ὧν οἱ ἰόντων
(196)  θέσφατον ἐκ Διὸς ἦεν ἑῆς ἀπόνασθαι ἐδωδῆς.
(197)  ὀρθωθεὶς δʼ εὐνῆθεν, ἀκήριον ἠύτʼ ὄνειρον,
(198)  βάκτρῳ σκηπτόμενος ῥικνοῖς ποσὶν ᾖε θύραζε,
(199)  τοίχους ἀμφαφόων· τρέμε δʼ ἅψεα νισσομένοιο
(200)  ἀδρανίῃ γήραι τε· πίνῳ δέ οἱ αὐσταλέος χρὼς
(201)  ἐσκλήκει, ῥινοὶ δὲ σὺν ὀστέα μοῦνον ἔεργον.
(202)  ἐκ δʼ ἐλθὼν μεγάροιο καθέζετο γοῦνα βαρυνθεὶς
(203)  οὐδοῦ ἐπʼ αὐλείοιο· κάρος δέ μιν ἀμφεκάλυψεν
(204)  πορφύρεος, γαῖαν δὲ πέριξ ἐδόκησε φέρεσθαι
(205)  νειόθεν, ἀβληχρῷ δʼ ἐπὶ κώματι κέκλιτʼ ἄναυδος.
(206)  οἱ δέ μιν ὡς εἴδοντο, περισταδὸν ἠγερέθοντο
(207)  καὶ τάφον. αὐτὰρ ὁ τοῖσι μάλα μόλις ἐξ ὑπάτοιο
(208)  στήθεος ἀμπνεύσας μετεφώνεε μαντοσύνῃσιν·
(209) κλῦτε, Πανελλήνων προφερέστατοι, εἰ ἐτεὸν δὴ
(210)  οἵδʼ ὑμεῖς, οὓς δή κρυερῇ βασιλῆος ἐφετμῇ
(211)  Ἁργῴης ἐπὶ νηὸς ἄγει μετὰ κῶας Ἰήσων.
(212)  ὑμεῖς ἀτρεκέως. ἔτι μοι νόος οἶδεν ἕκαστα
(213)  ᾗσι θεοπροπίῃσι. χάριν νύ τοι, ὦ ἄνα Λητοῦς
(214)  υἱέ, καὶ ἀργαλέοισιν ἀνάπτομαι ἐν καμάτοισιν.
(215)  Ἱκεσίου πρὸς Ζηνός, ὅτις ῥίγιστος ἀλιτροῖς
(216)  ἀνδράσι, Φοίβου τʼ ἀμφὶ καὶ αὐτῆς εἵνεκεν Ἥρης
(217)  λίσσομαι, ᾗ περίαλλα θεῶν μέμβλεσθε κιόντες,
(218)  χραίσμετέ μοι, ῥύσασθε δυσάμμορον ἀνέρα λύμης,
(219)  μηδέ μ᾽ἀκηδείῃσιν ἀφορμήθητε λιπόντες
(220)  αὔτως. οὐ γὰρ μοῦνον ἐπʼ ὀφθαλμοῖσιν Ἐρινὺς
(221)  λὰξ ἐπέβη, καὶ γῆρας ἀμήρυτον ἐς τέλος ἕλκω·
(222)  πρὸς δʼ ἔτι πικρότατον κρέμαται κακὸν ἄλλο κακοῖσιν.
(223)  ἅρπυιαι στόματός μοι ἀφαρπάζουσιν ἐδωδὴν
(224)  ἔκποθεν ἀφράστοιο καταΐσσουσαι ὄλεθροι.
(225)  ἴσχω δʼ οὔτινα μῆτιν ἐπίρροθον. ἀλλά κε ῥεῖα
(226)  αὐτὸς ἑὸν λελάθοιμι νόον δόρποιο μεμηλώς,
(227)  ἢ κείνας· ὧδʼ αἶψα διηέριαι ποτέονται.
(228)  τυτθὸν δʼ ἢν ἄρα δήποτʼ ἐδητύος ἄμμι λίπωσιν,
(229)  πνεῖ τόδε μυδαλέον τε καὶ οὐ τλητὸν μένος ὀδμῆς·
(230)  οὔ κέ τις οὐδὲ μίνυνθα βροτῶν ἄνσχοιτο πελάσσας,
(231)  οὐδʼ εἴ οἱ ἀδάμαντος ἐληλάμενον κέαρ εἴη.
(232)  ἀλλά με πικρὴ δῆτα καὶ ἄατος ἴσχει ἀνάγκη
(233)  μίμνειν καὶ μίμνοντα κακῇ ἐνὶ γαστέρι θέσθαι.
(234)  τὰς μὲν θέσφατόν ἐστιν ἐρητῦσαι Βορέαο
(235)  υἱέας. οὐδʼ ὀθνεῖοι ἀλαλκήσουσιν ἐόντες,
(236)  εἰ δὴ ἐγὼν ὁ πρίν ποτʼ ἐπικλυτὸς ἀνδράσι Φινεὺς
(237)  ὄλβῳ μαντοσύνῃ τε, πατὴρ δέ με γείνατʼ Ἀγήνωρ·
(238)  τῶν δὲ κασιγνήτην, ὅτʼ ἐνὶ Θρῄκεσσιν ἄνασσον,
(239)  Κλειοπάτρην ἕδνοισιν ἐμὸν δόμον ἦγον ἄκοιτιν.
(240)  Ἴσκεν Ἀγηνορίδης· ἀδινὸν δʼ ἕλε κῆδος ἕκαστον
(241)  ἡρώων, πέρι δʼ αὖτε δύω υἷας Βορέαο.
(242)  δάκρυ δʼ ὀμορξαμένω σχεδὸν ἤλυθον, ὧδέ τʼ ἔειπεν
(243)  Ζήτης, ἀσχαλόωντος ἑλὼν χερὶ χεῖρα γέροντος·
(244) Ἆ δείλʼ, οὔτινά φημι σέθεν σμυγερώτερον ἄλλον
(245)  ἔμμεναι ἀνθρώπων. τί νύ τοι τόσα κήδεʼ ἀνῆπται;
(246)  ἦ ῥα θεοὺς ὀλοῇσι παρήλιτες ἀφραδίῃσιν
(247)  μαντοσύνας δεδαώς; τῶ τοι μέγα μηνιόωσιν;
(248)  ἄμμι γε μὴν νόος ἔνδον ἀτύζεται ἱεμένοισιν
(249)  χραισμεῖν, εἰ δὴ πρόχνυ γέρας τόδε πάρθετο δαίμων
(250)  νῶιν. ἀρίζηλοι γὰρ ἐπιχθονίοισιν ἐνιπαὶ
(251)  ἀθανάτων. οὐδʼ ἂν πρὶν ἐρητύσαιμεν ἰούσας
(252)  Ἁρπυίας, μάλα περ λελιημένοι, ἔστʼ ἂν ὀμόσσῃς,
(253)  μὴ μὲν τοῖό γ᾽ἕκητι θεοῖς ἀπὸ θυμοῦ ἔσεσθαι.
(254)  ὧς φάτο· τοῦ δʼ ἰθὺς κενεὰς ὁ γεραιὸς ἀνέσχεν
(255)  γλήνας ἀμπετάσας, καὶ ἀμείψατο τοῖσδʼ ἐπέεσσιν·
(256) σίγα· μή μοι ταῦτα νόῳ ἔνι βάλλεο, τέκνον.
(257)  ἴστω Λητοῦς υἱός, ὅ με πρόφρων ἐδίδαξεν
(258)  μαντοσύνας· ἴστω δὲ δυσώνυμος, ἥ μ᾽ἔλαχεν, κὴρ
(259)  καὶ τόδʼ ἐπʼ ὀφθαλμῶν ἀλαὸν νέφος, οἵ θ᾽ὑπένερθεν
(260)  δαίμονες, οἳ μηδʼ ὧδε θανόντι περ εὐμενέοιεν,
(261)  ὡς οὔ τις θεόθεν χόλος ἔσσεται εἵνεκʼ ἀρωγῆς.
(262)  τὼ μὲν ἔπειθʼ ὅρκοισιν ἀλαλκέμεναι μενέαινον.
(263)  αἶψα δὲ κουρότεροι πεπονήατο δαῖτα γέροντι,
(264)  λοίσθιον Ἁρπυίῃσιν ἑλώριον· ἐγγύθι δʼ ἄμφω
(265)  στῆσαν, ἵνα ξιφέεσσιν ἐπεσσυμένας ἐλάσειαν.
(266)  καὶ δὴ τὰ πρώτισθʼ ὁ γέρων ἔψαυεν ἐδωδῆς·
(267)  αἱ δʼ ἄφαρ ἠύτʼ ἄελλαι ἀδευκέες, ἢ στεροπαὶ ὥς,
(268)  ἀπρόφατοι νεφέων ἐξάλμεναι ἐσσεύοντο
(269)  κλαγγῇ μαιμώωσαι ἐδητύος· οἱ δʼ ἐσιδόντες
(270)  ἥρωες μεσσηγὺς ἀνίαχον· αἱ δʼ ἅμʼ ἀυτῇ
(271)  πάντα καταβρόξασαι ὑπὲρ πόντοιο φέροντο
(272)  τῆλε παρέξ· ὀδμὴ δὲ δυσάσχετος αὖθι λέλειπτο.
(273)  τάων δʼ αὖ κατόπισθε δύω υἷες Βορέαο
(274)  φάσγανʼ ἐπισχόμενοι ὀπίσω θέον. ἐν γὰρ ἕηκεν
(275)  Ζεὺς μένος ἀκάματόν σφιν· ἀτὰρ Διὸς οὔ κεν ἑπέσθην
(276)  νόσφιν, ἐπεὶ ζεφύροιο παραΐσσεσκον ἀέλλας
(277)  αἰέν. ὅτʼ ἐς Φινῆα καὶ ἐκ Φινῆος ἴοιεν.
(278)  ὡς δʼ ὅτʼ ἐνὶ κνημοῖσι κύνες δεδαημένοι ἄγρη;
(279)  ἢ αἶγας κεραοὺς ἠὲ πρόκας ἰχνεύοντες
(280)  θείωσιν, τυτθὸν δὲ τιταινόμενοι μετόπισθεν
(281)  ἄκρῃς ἐν γενύεσσι μάτην ἀράβησαν ὀδόντας·
(282)  ὧς Ζήτης Κάλαΐς τε μάλα σχεδὸν ἀίσσοντες
(283)  τάων ἀκροτάτῃσιν ἐπέχραον ἤλιθα χερσίν.
(284)  καί νύ κε δή σφʼ ἀέκητι θεῶν διεδηλήσαντο
(285)  πολλὸν ἑκὰς νήσοισιν ἔπι Πλωτῇσι κιχόντες,
(286)  εἰ μὴ ἄρʼ ὠκέα Ἶρις ἴδεν, κατὰ δʼ αἰθέρος ἆλτο
(287)  οὐρανόθεν, καὶ τοῖα παραιφαμένη κατέρυκεν·
(288) οὐ θέμις, ὦ υἱεῖς Βορέω, ξιφέεσσιν ἐλάσσαι
(289)  Ἁρπυίας, μεγάλοιο Διὸς κύνας· ὅρκια δʼ αὐτὴ
(290)  δώσω ἐγών, ὡς οὔ οἱ ἔτι χρίμψουσιν ἰοῦσαι.
(291)  ὧς φαμένη λοιβὴν Στυγὸς ὤμοσεν, ἥ τε θεοῖσιν
(292)  ῥιγίστη πάντεσσιν ὀπιδνοτάτη τε τέτυκται,
(293)  μὴ μὲν Ἀγηνορίδαο δόμοις ἔτι τάσδε πελάσσαι
(294)  εἰσαῦτις Φινῆος, ἐπεὶ καὶ μόρσιμον ἦεν.
(295)  οἱ δʼ ὅρκῳ εἴξαντες ὑπέστρεφον ἂψ ἐπὶ νῆα
(296)  σώεσθαι. Στροφάδας δὲ μετακλείουσʼ ἄνθρωποι
(297)  νήσους τοῖό γ᾽ἕκητι, πάρος Πλωτὰς καλέοντες.
(298)  Ἄρπυιαί τʼ Ἶρίς τε διέτμαγεν. αἱ μὲν ἔδυσαν
(299)  κευθμῶνα Κρήτης Μινωίδος· ἡ δʼ ἀνόρουσεν
(300)  Οὔλυμπόνδε, θοῇσι μεταχρονίη πτερύγεσσιν.
(301)  τόφρα δʼ ἀριστῆες πινόεν περὶ δέρμα γέροντος
(302)  πάντῃ φοιβήσαντες ἐπικριδὸν ἱρεύσαντο
(303)  μῆλα, τά τʼ ἐξ Ἀμύκοιο λεηλασίης ἐκόμισσαν.
(304)  αὐτὰρ ἐπεὶ μέγα δόρπον ἐνὶ μεγάροισιν ἔθεντο,
(305)  δαίνυνθʼ ἑζόμενοι· σὺν δέ σφισι δαίνυτο Φινεὺς
(306)  ἁρπαλέως, οἷόν τʼ ἐν ὀνείρασι θυμὸν ἰαίνων.
(307)  ἔνθα δʼ ,ἐπεὶ δόρποιο κορέσσαντʼ ἠδὲ ποτῆτος,
(308)  παννύχιοι Βορέω μένον υἱέας ἐγρήσσοντες.
(309)  αὐτὸς δʼ ἐν μέσσοισι παρʼ ἐσχάρῃ ἧστο γεραιὸς
(310)  πείρατα ναυτιλίης ἐνέπων ἄνυσίν τε κελεύθου·
(311) κλῦτέ νυν. οὐ μὲν πάντα πέλει θέμις ὔμμι δαῆναι
(312)  ἀτρεκές· ὅσσα δʼ ὄρωρε θεοῖς φίλον, οὐκ ἐπικεύσω.
(313)  ἀασάμην καὶ πρόσθε Διὸς νόον ἀφραδίῃσιν
(314)  χρείων ἑξείης τε καὶ ἐς τέλος. ὧδε γὰρ αὐτὸς
(315)  βούλεται ἀνθρώποις ἐπιδευέα θέσφατα φαίνειν
(316)  μαντοσύνης, ἵνα καί τι θεῶν χατέωσι νόοιο.
(317)  πέτρας μὲν πάμπρωτον, ἀφορμηθέντες ἐμεῖο,
(318)  Κυανέας ὄψεσθε δύω ἁλὸς ἐν ξυνοχῇσιν,
(319)  τάων οὔτινά φημι διαμπερὲς ἐξαλέασθαι.
(320)  οὐ γάρ τε ῥίζῃσιν ἐρήρεινται νεάτῃσιν,
(321)  ἀλλὰ θαμὰ ξυνίασιν ἐναντίαι ἀλλήλῃσιν
(322)  εἰς ἕν, ὕπερθε δὲ πολλὸν ἁλὸς κορθύεται ὕδωρ
(323)  βρασσόμενον· στρηνὲς δὲ περὶ στυφελῇ βρέμει ἀκτῇ.
(324)  τῶ νῦν ἡμετέρῃσι παραιφασίῃσι πίθεσθε,
(325)  εἰ ἐτεὸν πυκινῷ τε νόῳ μακάρων τʼ ἀλέγοντες
(326)  πείρετε· μηδʼ αὔτως αὐτάγρετον οἶτον ὄλησθε
(327)  ἀφραδέως, ἢ θύνετʼ ἐπισπόμενοι νεότητι.
(328)  οἰωνῷ δή πρόσθε πελειάδι πειρήσασθαι
(329)  νηὸς ἄπο προμεθέντες ἐφιέμεν. ἢν δὲ διʼ αὐτῶν
(330)  πετράων πόντονδε σόη πτερύγεσσι δίηται,
(331)  μηκέτι δὴν μηδʼ αὐτοὶ ἐρητύεσθε κελεύθου,
(332)  ἀλλʼ εὖ καρτύναντες ἑαῖς ἐνὶ χερσὶν ἐρετμὰ
(333)  τέμνεθʼ ἁλὸς στεινωπόν· ἐπεὶ φάος οὔ νύ τι τόσσον
(334)  ἔσσετʼ ἐν εὐχωλῇσιν, ὅσον τʼ ἐνὶ κάρτεϊ χειρῶν.
(335)  τῶ καὶ τἆλλα μεθέντες ὀνήιστον πονέεσθαι
(336)  θαρσαλέως· πρὶν δʼ οὔτι θεοὺς λίσσεσθαι ἐρύκω.
(337)  εἰ δέ κεν ἀντικρὺ πταμένη μεσσηγὺς ὄληται,
(338)  ἄψορροι στέλλεσθαι ἐπεὶ πολὺ βέλτερον εἶξαι
(339)  ἀθανάτοις. οὐ γάρ κε κακὸν μόρον ἐξαλέαισθε
(340)  πετράων, οὐδʼ εἴ κε σιδηρείη πέλοι Ἀργώ.
(341)  ὦ μέλεοι, μὴ τλῆτε παρὲξ ἐμὰ θέσφατα βῆναι,
(342)  εἰ καί με τρὶς τόσσον ὀίεσθʼ Οὐρανίδῃσιν,
(343)  ὅσσον ἀνάρσιός εἰμι, καὶ εἰ πλεῖον στυγέεσθαι·
(344)  μὴ τλῆτʼ οἰωνοῖο πάρεξ ἔτι νηὶ περῆσαι.
(345)  καὶ τὰ μὲν ὥς κε πέλῃ, τὼς ἔσσεται. ἢν δὲ φύγητε
(346)  σύνδρομα πετράων ἀσκηθέες ἔνδοθι Πόντου,
(347)  αὐτίκα Βιθυνῶν ἐπὶ δεξιὰ γαῖαν ἔχοντες
(348)  πλώετε ῥηγμῖνας πεφυλαγμένοι, εἰσόκεν αὖτε
(349)  Ῥήβαν ὠκυρόην ποταμὸν ἄκρην τε Μέλαιναν
(350)  γνάμψαντες νήσου Θυνηίδος ὅρμον ἵκησθε.
(351)  κεῖθεν δʼ οὐ μάλα πουλὺ διὲξ ἁλὸς ἀντιπέραιαν
(352)  γῆν Μαριανδυνῶν ἐπικέλσετε νοστήσαντες.
(353)  ἔνθα μὲν εἰς Ἀίδαο καταιβάτις ἐστὶ κέλευθος,
(354)  ἄκρη τε προβλὴς Ἀχερουσιὰς ὑψόθι τείνει,
(355)  δινήεις τʼ Ἀχέρων αὐτὴν διὰ νειόθι τέμνων
(356)  ἄκρην ἐκ μεγάλης προχοὰς ἵησι φάραγγος.
(357)  ἀγχίμολον δʼ ἐπὶ τῇ πολέας παρανεῖσθε κολωνοὺς
(358)  Παφλαγόνων, τοῖσίν τʼ Ἐνετήιος ἐμβασίλευσεν
(359)  πρῶτα Πέλοψ, τοῦ καί περ ἀφʼ αἵματος εὐχετόωνται.
(360)  ἔστι δέ τις ἄκρη Ἑλίκης κατεναντίον Ἄρκτου,
(361)  πάντοθεν ἠλίβατος, καί μιν καλέουσι Κάραμβιν,
(362)  τῆς καὶ ὑπὲρ βορέαο περισχίζονται ἄελλαι·
(363)  ὧδε μάλʼ ἂμ πέλαγος τετραμμένη αἰθέρι κύρει.
(364)  τήνδε περιγνάμψαντι πολὺς παρακέκλιται· ἤδη
(365)  αἰγιαλός· πολέος δʼ ἐπὶ πείρασιν Αἰγιαλοῖο
(366)  ἀκτῇ ἐπὶ προβλῆτι ῥοαὶ Ἅλυος ποταμοῖο
(367)  δεινὸν ἐρεύγονται· μετὰ τὸν δʼ ἀγχίροος Ἶρις
(368)  μειότερος λευκῇσιν ἑλίσσεται εἰς ἅλα δίναις.
(369)  κεῖθεν δὲ προτέρωσε μέγας καὶ ὑπείροχος ἀγκὼν
(370)  ἐξανέχει γαίης· ἐπὶ δὲ στόμα Θερμώδοντος
(371)  κόλπῳ ἐν εὐδιόωντι Θεμισκύρειον ὑπʼ ἄκρην
(372)  μύρεται, εὐρείης διαειμένος ἠπείροιο.
(373)  ἔνθα δὲ Δοίαντος πεδίον, σχεδόθεν δὲ πόληες
(374)  τρισσαὶ Ἀμαζονίδων, μετά τε σμυγερώτατοι ἀνδρῶν
(375)  τρηχεῖαν Χάλυβες καὶ ἀτειρέα γαῖαν ἔχουσιν,
(376)  ἐργατίναι· τοὶ δʼ ἀμφὶ σιδήρεα ἔργα μέλονται.
(377)  ἄγχι δὲ ναιετάουσι πολύρρηνες Τιβαρηνοὶ
(378)  Ζηνὸς Ἐυξείνοιο Γενηταίην ὑπὲρ ἄκρην.
(379)  τῇ δʼ ἐπὶ Μοσσύνοικοι ὁμούριοι ὑλήεσσαν
(380)  ἑξείης ἤπειρον, ὑπωρείας τε νέμονται,
(381)  δουρατέοις πύργοισιν ἐν οἰκία τεκτήναντες
(382)  τοὺς παραμειβόμενοι λισσῇ ἐπικέλσετε νήσῳ,
(383)  μήτι παντοίῃ μέ γʼ ἀναιδέας ἐξελάσαντες
(384)  οἰωνούς, οἳ δῆθεν ἀπειρέσιοι ἐφέπουσιν
(385)  νῆσον ἐρημαίην. τῇ μέν τʼ ἐνὶ νηὸν Ἄρηος
(386)  λαΐνεον ποίησαν Ἀμαζονίδων βασίλειαι
(387)  Ὀτρηρή τε καὶ Ἀντιόπη, ὁπότε στρατόωντο.
(388)  ἔνθα γὰρ ὔμμιν ὄνειαρ ἀδευκέος ἐξ ἁλὸς εἶσιν
(389)  ἄρρητον· τῶ καί τε φίλα φρονέων ἀγορεύω
(390)  ἰσχέμεν. ἀλλὰ τίη με πάλιν χρειὼ ἀλιτέσθαι
(391)  μαντοσύνῃ τὰ ἕκαστα διηνεκὲς ἐξενέποντα;
(392)  νήσου δὲ προτέρωσε καὶ ἠπείροιο περαίης
(393)  φέρβονται Φίλυρες· Φιλύρων δʼ ἐφύπερθεν ἔασιν
(394)  Μάκρωνες· μετὰ δʼ αὖ περιώσια φῦλα Βεχείρων.
(395)  ἑξείης δὲ Σάπειρες ἐπὶ σφίσι ναιετάουσιν·
(396)  Βύζηρες δʼ ἐπὶ τοῖσιν ὁμώλακες, ὧν ὕπερ ἤδη
(397)  αὐτοὶ Κόλχοι ἔχονται ἀρήιοι. ἀλλʼ ἐνὶ νηὶ
(398)  πείρεθʼ, ἕως μυχάτῃ κεν ἐνιχρίμψητε θαλάσσῃ.
(399)  ἔνθα δʼ ἐπʼ ἠπείροιο Κυταιίδος, ἠδʼ Ἀμαραντῶν
(400)  τηλόθεν ἐξ ὀρέων πεδίοιό τε Κιρκαίοιο
(401)  Φᾶσις δινήεις εὐρὺν ῥόον εἰς ἅλα βάλλει.
(402)  κείνου νῆʼ ἐλάοντες ἐπὶ προχοὰς ποταμοῖο
(403)  πύργους εἰσόψεσθε Κυταιέος Αἰήταο,
(404)  ἄλσος τε σκιόειν Ἄρεος, τόθι κῶας ἐπʼ ἄκρης
(405)  πεπτάμενον φηγοῖο δράκων, τέρας αἰνὸν ἰδέσθαι,
(406)  ἀμφὶς ὀπιπεύει δεδοκημένος· οὐδέ οἱ ἦμαρ,
(407)  οὐ κνέφας ἥδυμος ὕπνος ἀναιδέα δάμναται ὄσσε.
(408)  ὧς ἄρʼ ἔφη· τοὺς δʼ εἶθαρ ἕλεν δέος εἰσαΐοντας.
(409)  δὴν δʼ ἔσαν ἀμφασίῃ βεβολημένοι· ὀψὲ δʼ ἔειπεν
(410)  ἥρως Αἴσονος υἱὸς ἀμηχανέων κακότητι·
(411) ὦ γέρον, ἤδη μέν τε διίκεο πείρατʼ ἀέθλων
(412)  ναυτιλίης καὶ τέκμαρ, ὅτῳ στυγερὰς διὰ πέτρας
(413)  πειθόμενοι Πόντονδε περήσομεν· εἰ δέ κεν αὖτις
(414)  τάσδʼ ἡμῖν προφυγοῦσιν ἐς Ἑλλάδα νόστος ὀπίσσω
(415)  ἔσσεται, ἀσπαστῶς κε παρὰ σέο καὶ τὸ δαείην.
(416)  πῶς ἔρδω, πῶς αὖτε τόσην ἁλὸς εἶμι κέλευθον,
(417)  νῆις ἐὼν ἑτάροις ἅμα νήισιν; αἶα δὲ Κολχὶς
(418)  Πόντου καὶ γαίης ἐπικέκλιται ἐσχατιῇσιν.
(419)  ὧς φάτο· τὸν δʼ ὁ γεραιὸς ἀμειβόμενος προσέειπεν·
(420) ὦ τέκος, εὖτʼ ἂν πρῶτα φύγῃς ὀλοὰς διὰ πέτρας,
(421)  θάρσει· ἐπεὶ δαίμων ἕτερον πλόον ἡγεμονεύσει
(422)  ἐξ Αἴης· μετὰ δʼ Αἶαν ἅλις πομπῆες ἔσονται.
(423)  ἀλλά, φίλοι, φράζεσθε θεᾶς δολόεσσαν ἀρωγὴν
(424)  Κύπριδος. ἐκ γὰρ τῆς κλυτὰ πείρατα κεῖται ἀέθλων.
(425)  καὶ δέ με μηκέτι τῶνδε περαιτέρω ἐξερέεσθε.
(426)  ὧς φάτʼ Ἀγηνορίδης· ἐπὶ δὲ σχεδὸν υἱέε δοιὼ
(427)  Θρηικίου Βορέαο κατʼ αἰθέρος ἀίξαντε
(428)  οὐδῷ ἔπι κραιπνοὺς ἔβαλον πόδας· οἱ δʼ ἀνόρουσαν
(429)  ἐξ ἑδέων ἥρωες, ὅπως παρεόντας ἴδοντο.
(430)  Ζήτης δʼ ἱεμένοισιν, ἔτʼ ἄσπετον ἐκ καμάτοιο
(431)  ἆσθμʼ ἀναφυσιόων, μετεφώνεεν, ὅσσον ἄπωθεν
(432)  ἤλασαν, ἠδʼ ὡς Ἶρις ἐρύκακε τάσδε δαΐξαι,
(433)  ὅρκιά τʼ εὐμενέουσα θεὰ πόρεν, αἱ δʼ ὑπέδυσαν
(434)  δείματι Δικταίης περιώσιον ἄντρον ἐρίπνης.
(435)  γηθόσυνοι δἤπειτα δόμοις ἔνι πάντες ἑταῖροι
(436)  αὐτός τʼ ἀγγελίῃ Φινεὺς πέλεν. ὦκα δὲ τόνγε
(437)  Αἰσονίδης περιπολλὸν ἐυφρονέων προσέειπεν·
(438) ἦ ἄρα δή τις ἔην, Φινεῦ, θεός, ὃς σέθεν ἄτης
(439)  κήδετο λευγαλέης, καὶ δʼ ἡμέας αὖθι πέλασσεν
(440)  τηλόθεν, ὄφρα τοι υἷες ἀμύνειαν Βορέαο·
(441)  εἰ δὲ καὶ ὀφθαλμοῖσι φόως πόροι ἦ τʼ ἂν ὀίω
(442)  γηθήσειν, ὅσον εἴπερ ὑπότροπος οἴκαδʼ ἱκοίμην.
(443)  ὧς ἔφατʼ· αὐτὰρ ὁ τόνγε κατηφήσας προσέειπεν·
(444) Αἰσονίδη, τὸ μὲν οὐ παλινάγρετον, οὐδέ τι μῆχος
(445)  ἔστʼ ὀπίσω· κενεαὶ γὰρ ὑποσμύχονται ὀπωπαί.
(446)  ἀντὶ δὲ τοῦ θάνατόν μοι ἄφαρ θεὸς ἐγγυαλίξαι,
(447)  καί τε θανὼν πάσῃσι μετέσσομαι ἀγλαΐῃσιν.
(448)  ὧς τώ γʼ ἀλλήλοισι παραβλήδην ἀγόρευον.
(449)  αὐτίκα δʼ οὐ μετὰ δηρὸν ἀμειβομένων ἐφαάνθη
(450)  Ἠριγενής· τὸν δʼ ἀμφὶ περικτίται ἠγερέθοντο
(451)  ἀνέρες, οἳ καὶ πρόσθεν ἐπʼ ἤματι κεῖσε θάμιζον,
(452)  αἰὲν ὁμῶς φορέοντες ἑῆς ἀπὸ μοῖραν ἐδωδῆς.
(453)  τοῖς ὁ γέρων πάντεσσιν, ὅτις καὶ ἀφαυρὸς ἵκοιτο,
(454)  ἔχραεν ἐνδυκέως, πολέων δʼ ἀπὸ πήματʼ ἔλυσεν
(455)  μαντοσύνῃ· τῶ καί μιν ἐποιχόμενοι κομέεσκον.
(456)  σὺν τοῖσιν δʼ ἵκανε Παραίβιος, ὅς ῥά οἱ ἦεν
(457)  φίλτατος· ἀσπάσιος δὲ δόμοις ἔνι τούσ γʼ ἐνόησεν.
(458)  πρὶν γὰρ δή νύ ποτʼ αὐτὸς ἀριστήων στόλον ἀνδρῶν
(459)  Ἑλλάδος ἐξανιόντα μετὰ πτόλιν Αἰήταο
(460)  πείσματʼ ἀνάψασθαι μυθήσατο Θυνίδι γαίῃ,
(461)  οἵ τέ οἱ Ἁρπυίας Διόθεν σχήσουσιν ἰούσας.
(462)  τοὺς μὲν ἔπειτʼ ἐπέεσσιν ἀρεσσάμενος πυκινοῖσιν
(463)  πέμφʼ ὁ γέρων· οἶον δὲ Παραίβιον αὐτόθι μίμνειν
(464)  κέκλετʼ ἀριστήεσσι σὺν ἀνδράσιν· αἶψα δὲ τόνγε
(465)  σφωιτέρων ὀίων ὅτις ἔξοχος, εἰς ἓ κομίσσαι
(466)  ἧκεν ἐποτρύνας. τοῦ δʼ ἐκ μεγάροιο κιόντος
(467)  μειλιχίως ἐρέτῃσιν ὁμηγερέεσσι μετηύδα·
(468) ὦ φίλοι, οὐκ ἄρα πάντες ὑπέρβιοι ἄνδρες ἔασιν,
(469)  οὐδʼ εὐεργεσίης ἀμνήμονες. ὡς καὶ ὅδʼ ἀνὴρ
(470)  τοῖος ἐὼν δεῦρʼ ἦλθεν, ἑὸν μόρον ὄφρα δαείη.
(471)  εὖτε γὰρ οὖν ὡς πλεῖστα κάμοι καὶ πλεῖστα μογήσαι,
(472)  δὴ τότε μιν περιπολλὸν ἐπασσυτέρη βιότοιο
(473)  χρησμοσύνη τρύχεσκεν· ἐπʼ ἤματι δʼ ἦμαρ ὀρώρει
(474)  κύντερον, οὐδέ τις ἦεν ἀνάπνευσις μογέοντι.
(475)  ἀλλʼ ὅγε πατρὸς ἑοῖο κακὴν τίνεσκεν ἀμοιβὴν
(476)  ἀμπλακίης. ὁ γὰρ οἶος ἐν οὔρεσι δένδρεα τέμνων
(477)  δή ποθʼ ἁμαδρυάδος νύμφης ἀθέριξε λιτάων,
(478)  ἥ μιν ὀδυρομένη ἀδινῷ μειλίσσετο μύθῳ,
(479)  μὴ ταμέειν πρέμνον δρυὸς ἥλικος, ᾗ ἔπι πουλὺν
(480)  αἰῶνα τρίβεσκε διηνεκές· αὐτὰρ ὁ τήνγε
(481)  ἀφραδέως ἔτμηξεν ἀγηνορίῃ νεότητος.
(482)  τῷ δʼ ἄρα νηκερδῆ νύμφη πόρεν οἶτον ὀπίσσω
(483)  αὐτῷ καὶ τεκέεσσιν. ἔγωγε μέν, εὖτʼ ἀφίκανεν,
(484)  ἀμπλακίην ἔγνων· βωμὸν δʼ ἐκέλευσα καμόντα
(485)  Θυνιάδος νύμφης, λωφήια ῥέξαι ἐπʼ αὐτῷ
(486)  ἱερά, πατρῴην αἰτεύμενον αἶσαν ἀλύξαι.
(487)  ἔνθʼ ἐπεὶ ἔκφυγε κῆρα θεήλατον, οὔποτʼ ἐμεῖο
(488)  ἐκλάθετʼ, οὐδʼ ἀθέρισσε· μόλις δʼ ἀέκοντα θύραζε
(489)  πέμπω, ἐπεὶ μέμονέν γε παρέμμεναι ἀσχαλόωντι.
(490)  ὧς φάτʼ Ἀγηνορίδης· ὁ δʼ ἐπισχεδὸν αὐτίκα δοιὼ
(491)  ἤλυθʼ ἄγων ποίμνηθεν ὄις. ἀνὰ δʼ ἵστατʼ Ἰήσων,
(492)  ἂν δὲ Βορήιοι υἷες ἐφημοσύνῃσι γέροντος.
(493)  ὦκα δὲ κεκλόμενοι μαντήιον Ἀπόλλωνα
(494)  ῥέζον ἐπʼ ἐσχαρόφιν νέον ἤματος ἀνομένοιο.
(495)  κουρότεροι δʼ ἑτάρων μενοεικέα δαῖτʼ ἀλέγυνον.
(496)  ἔνθʼ εὖ δαισάμενοι, τοὶ μὲν παρὰ πείσμασι νηός,
(497)  τοὶ δʼ αὐτοῦ κατὰ δώματʼ ἀολλέες εὐνάζοντο.
(498)  ἦρι δʼ ἐτήσιαι αὖραι ἐπέχραον, αἵ τʼ ἀνὰ πᾶσαν
(499)  γαῖαν ὁμῶς τοιῇδε Διὸς πνείουσιν ἀρωγῇ.
(500)  Κυρήνη πέφαταί τις ἕλος πάρα Πηνειοῖο
(501)  μῆλα νέμειν προτέροισι παρʼ ἀνδράσιν· εὔαδε γάρ οἱ
(502)  παρθενίη καὶ λέκτρον ἀκήρατον. αὐτὰρ Ἀπόλλων
(503)  τήν γʼ ἀνερεψάμενος ποταμῷ ἔπι ποιμαίνουσαν
(504)  τηλόθεν Αἱμονίης, χθονίῃς παρακάτθετο νύμφαις,
(505)  αἳ Λιβύην ἐνέμοντο παραὶ Μυρτώσιον αἶπος.
(506)  ἔνθα δʼ Ἀρισταῖον Φοίβῳ τέκεν, ὃν καλέουσιν
(507)  Ἀγρέα καὶ Νόμιον πολυλήιοι Αἱμονιῆες.
(508)  τὴν μὲν γὰρ φιλότητι θεὸς ποιήσατο νύμφην
(509)  αὐτοῦ μακραίωνα καὶ ἀγρότιν· υἷα δʼ ἔνεικεν
(510)  νηπίαχον Χείρωνος ὑπʼ ἄντροισιν κομέεσθαι.
(511)  τῷ καὶ ἀεξηθέντι θεαὶ γάμον ἐμνήστευσαν
(512)  Μοῦσαι, ἀκεστορίην τε θεοπροπίας τʼ ἐδίδαξαν·
(513)  καί μιν ἑῶν μήλων θέσαν ἤρανον, ὅσσʼ ἐνέμοντο
(514)  ἂμ πεδίον Φθίης Ἀθαμάντιον ἀμφί τʼ ἐρυμνὴν
(515)  Ὄθρυν καὶ ποταμοῦ ἱερὸν ῥόον Ἀπιδανοῖο.
(516)  ἦμος δʼ οὐρανόθεν Μινωίδας ἔφλεγε νήσους
(517)  Σείριος, οὐδʼ ἐπὶ δηρὸν ἔην ἄκος ἐνναέτῃσιν,
(518)  τῆμος τόν γʼ ἐκάλεσσαν ἐφημοσύναις Ἑκάτοιο
(519)  λοιμοῦ ἀλεξητῆρα. λίπεν δʼ ὅγε πατρὸς ἐφετμῇ
(520)  Φθίην, ἐν δὲ Κέῳ κατενάσσατο, λαὸν ἀγείρας
(521)  Παρράσιον, τοίπερ τε Λυκάονός εἰσι γενέθλης,
(522)  καὶ βωμὸν ποίησε μέγαν Διὸς Ἰκμαίοιο,
(523)  ἱερά τʼ εὖ ἔρρεξεν ἐν οὔρεσιν ἀστέρι κείνῳ
(524)  Σειρίῳ αὐτῷ τε Κρονίδῃ Διί. τοῖο δʼ ἕκητι
(525)  γαῖαν ἐπιψύχουσιν ἐτήσιαι ἐκ Διὸς αὖραι
(526)  ἤματα τεσσαράκοντα· Κέῳ δʼ ἔτι νῦν ἱερῆες
(527)  ἀντολέων προπάροιθε Κυνὸς ῥέζουσι θυηλάς.
(528)  καὶ τὰ μὲν ὧς ὑδέονται· ἀριστῆες δὲ καταῦθι
(529)  μίμνον ἐρυκόμενοι· ξεινήια δʼ ἄσπετα Θυνοὶ
(530)  πᾶν ἦμαρ Φινῆι χαριζόμενοι προΐαλλον.
(531)  ἐκ δὲ τόθεν μακάρεσσι δυώδεκα δωμήσαντες
(532)  βωμὸν ἁλὸς ῥηγμῖνι πέρην καὶ ἐφʼ ἱερὰ θέντες,
(533)  νῆα θοὴν εἴσβαινον ἐρεσσέμεν, οὐδὲ πελείης
(534)  τρήρωνος λήθοντο μετὰ σφίσιν· ἀλλʼ ἄρα τήνγε
(535)  δείματι πεπτηυῖαν ἑῇ φέρε χειρὶ μεμαρπὼς
(536)  Εὔφημος, γαίης δʼ ἀπὸ διπλόα πείσματʼ ἔλυσαν.
(537)  οὐδʼ ἄρʼ Ἀθηναίην προτέρω λάθον ὁρμηθέντες·
(538)  αὐτίκα δʼ ἐσσυμένως νεφέλης ἐπιβᾶσα πόδεσσιν
(539)  κούφης, ἥ κε φέροι μιν ἄφαρ βριαρήν περ ἐοῦσαν,
(540)  σεύατʼ ἴμεν πόντονδε, φίλα φρονέουσʼ ἐρέτῃσιν.
(541)  ὡς δʼ ὅτε τις πάτρηθεν ἀλώμενος, οἷά τε πολλὰ
(542)  πλαζόμεθʼ ἄνθρωποι τετληότες, οὐδέ τις αἶα
(543)  τηλουρός, πᾶσαι δὲ κατόψιοί εἰσι κέλευθοι,
(544)  σφωιτέρους δʼ ἐνόησε δόμους, ἄμυδις δὲ κέλευθος
(545)  ὑγρή τε τραφερή τʼ ἰνδάλλεται, ἄλλοτε δʼ ἄλλῃ
(546)  ὀξέα πορφύρων ἐπιμαίεται ὀφθαλμοῖσιν·
(547)  ὧς ἄρα καρπαλίμως κούρη Διὸς ἀίξασα
(548)  θῆκεν ἐπʼ ἀξείνοιο πόδας Θυνηίδος ἀκτῆς.
(549)  οἱ δʼ ὅτε δὴ σκολιοῖο πόρου στεινωπὸν ἵκοντο
(550)  τρηχείῃς σπιλάδεσσιν ἐεργμένον ἀμφοτέρωθεν,
(551)  δινήεις δʼ ὑπένερθεν ἀνακλύζεσκεν ἰοῦσαν
(552)  νῆα ῥόος, πολλὸν δὲ φόβῳ προτέρωσε νέοντο,
(553)  ἤδη δέ σφισι δοῦπος ἀρασσομένων πετράων
(554)  νωλεμὲς οὔατʼ ἔβαλλε, βόων δʼ ἁλιμυρέες ἀκταί,
(555)  δὴ τότʼ ἔπειθʼ ὁ μὲν ὦρτο πελειάδα χειρὶ μεμαρπὼς
(556)  Εὔφημος πρῴρης ἐπιβήμεναι· οἱ δʼ ὑπʼ ἀνωγῇ
(557)  Τίφυος Ἁγνιάδαο θελήμονα ποιήσαντο
(558)  εἰρεσίην, ἵνʼ ἔπειτα διὲκ πέτρας ἐλάσειαν,
(559)  κάρτεϊ ᾧ πίσυνοι. τὰς δʼ αὐτίκα λοίσθιον ἄλλων
(560)  οἰγομένας ἀγκῶνα περιγνάμψαντες ἴδοντο.
(561)  σὺν δέ σφιν χύτο θυμός· ὁ δʼ ἀίξαι πτερύγεσσιν
(562)  Εὔφημος προέηκε πελειάδα· τοὶ δʼ ἅμα πάντες
(563)  ἤειραν κεφαλὰς ἐσορώμενοι· ἡ δὲ διʼ αὐτῶν
(564)  ἔπτατο· ταὶ δʼ ἄμυδις πάλιν ἀντίαι ἀλλήλῃσιν
(565)  ἄμφω ὁμοῦ ξυνιοῦσαι ἐπέκτυπον. ὦρτο δὲ πολλὴ
(566)  ἅλμη ἀναβρασθεῖσα, νέφος ὥς· αὖε δὲ πόντος
(567)  σμερδαλέον· πάντῃ δὲ περὶ μέγας ἔβρεμεν αἰθήρ.
(568)  κοῖλαι δὲ σπήλυγγες ὑπὸ σπιλάδας τρηχείας
(569)  κλυζούσης ἁλὸς ἔνδον ἐβόμβεον· ὑψόθι δʼ ὄχθης
(570)  λευκὴ καχλάζοντος ἀνέπτυε κύματος ἄχνη.
(571)  νῆα δʼ ἔπειτα πέριξ εἴλει ῥόος. ἄκρα δʼ ἔκοψαν
(572)  οὐραῖα πτερὰ ταίγε πελειάδος· ἡ δʼ ἀπόρουσεν
(573)  ἀσκηθής. ἐρέται δὲ μέγʼ ἴαχον· ἔβραχε δʼ αὐτὸς
(574)  Τῖφυς ἐρεσσέμεναι κρατερῶς. οἴγοντο γὰρ αὖτις
(575)  ἄνδιχα. τοὺς δʼ ἐλάοντας ἔχεν τρόμος, ὄφρα μιν αὐτὴ
(576)  πλημμυρὶς παλίνορσος ἀνερχομένη κατένεικεν
(577)  εἴσω πετράων. τότε δʼ αἰνότατον δέος εἷλεν
(578)  πάντας· ὑπὲρ κεφαλῆς γὰρ ἀμήχανος ἦεν ὄλεθρος.
(579)  ἤδη δʼ ἔνθα καὶ ἔνθα διὰ πλατὺς εἴδετο Πόντος,
(580)  καί σφισιν ἀπροφάτως ἀνέδυ μέγα κῦμα πάροιθεν
(581)  κυρτόν, ἀποτμῆγι σκοπιῇ ἴσον· οἱ δʼ ἐσιδόντες
(582)  ἤμυσαν λοξοῖσι καρήασιν. εἴσατο γάρ ῥα
(583)  νηὸς ὑπὲρ πάσης κατεπάλμενον ἀμφικαλύψειν.
(584)  ἀλλά μιν ἔφθη Τῖφυς ὑπʼ εἰρεσίῃ βαρύθουσαν
(585)  ἀγχαλάσας· τὸ δὲ πολλὸν ὑπὸ τρόπιν ἐξεκυλίσθη,
(586)  ἐκ δʼ αὐτὴν πρύμνηθεν ἀνείρυσε τηλόθι νῆα
(587)  πετράων· ὑψοῦ δὲ μεταχρονίη πεφόρητο.
(588)  Εὔφημος δʼ ἀνὰ πάντας ἰὼν βοάασκεν ἑταίρους,
(589)  ἐμβαλέειν κώπῃσιν ὅσον σθένος· οἱ δʼ ἀλαλητῷ
(590)  κόπτον ὕδωρ. ὅσσον δʼ ἂν ὑπείκαθε νηῦς ἐρέτῃσιν,
(591)  δὶς τόσον ἂψ ἀπόρουσεν· ἐπεγνάμπτοντο δὲ κῶπαι
(592)  ἠύτε καμπύλα τόξα, βιαζομένων ἡρώων.
(593)  ἔνθεν δʼ αὐτίκʼ ἔπειτα κατηρεφὲς ἔσσυτο κῦμα,
(594)  ἡ δʼ ἄφαρ ὥστε κύλινδρος ἐπέτρεχε κύματι λάβρῳ
(595)  προπροκαταΐγδην κοίλης ἁλός. ἐν δʼ ἄρα μέσσαις
(596)  Πληγάσι δινήεις εἶχεν ῥόος· αἱ δʼ ἑκάτερθεν
(597)  σειόμεναι βρόμεον· πεπέδητο δὲ νήια δοῦρα.
(598)  καὶ τότʼ Ἀθηναίη στιβαρῆς ἀντέσπασε πέτρης
(599)  σκαιῇ, δεξιτερῇ δὲ διαμπερὲς ὦσε φέρεσθαι.
(600)  ἡ δʼ ἰκέλη πτερόεντι μετήορος ἔσσυτʼ ὀιστῷ.
(601)  ἔμπης δʼ ἀφλάστοιο παρέθρισαν ἄκρα κόρυμβα
(602)  νωλεμὲς ἐμπλήξασαι ἐναντίαι. αὐτὰρ Ἀθήνη
(603)  Οὔλυμπόνδʼ ἀνόρουσεν, ὅτʼ ἀσκηθεῖς ὑπάλυξαν.
(604)  πέτραι δʼ εἰς ἕνα χῶρον ἐπισχεδὸν ἀλλήλῃσιν
(605)  νωλεμὲς ἐρρίζωθεν, ὃ δὴ καὶ μόρσιμον ἦεν
(606)  ἐκ μακάρων, εὖτʼ ἄν τις ἰδὼν διὰ νηὶ περήσῃ.
(607)  οἱ δέ που ὀκρυόεντος ἀνέπνεον ἄρτι φόβοιο
(608)  ἠέρα παπταίνοντες ὁμοῦ πέλαγός τε θαλάσσης
(609)  τῆλʼ ἀναπεπτάμενον. δὴ γὰρ φάσαν ἐξ Ἀίδαο
(610)  σώεσθαι· Τῖφυς δὲ παροίτατος ἤρχετο μύθων·
(611) ἔλπομαι αὐτῇ νηὶ τό γʼ ἔμπεδον ἐξαλέασθαι
(612)  ἡμέας· οὐδέ τις ἄλλος ἐπαίτιος, ὅσσον Ἀθήνη,
(613)  ἥ οἱ ἐνέπνευσεν θεῖον μένος, εὖτέ μιν Ἄργος
(614)  γόμφοισιν συνάρασσε· θέμις δʼ οὐκ ἔστιν ἁλῶναι.
(615)  Αἰσονίδη, τύνη δὲ τεοῦ βασιλῆος ἐφετμήν,
(616)  εὖτε διὲκ πέτρας φυγέειν θεὸς ἧμιν ὄπασσεν,
(617)  μηκέτι δείδιθι τοῖον· ἐπεὶ μετόπισθεν ἀέθλους
(618)  εὐπαλέας τελέεσθαι Ἀγηνορίδης φάτο Φινεύς.
(619)  ἦ ῥʼ ἅμα, καὶ προτέρωσε παραὶ Βιθυνίδα γαῖαν
(620)  νῆα διὲκ πέλαγος σεῦεν μέσον. αὐτὰρ ὁ τόνγε
(621)  μειλιχίοις ἐπέεσσι παραβλήδην προσέειπεν·
(622) Τῖφυ, τίη μοι ταῦτα παρηγορέεις ἀχέοντι;
(623)  ἤμβροτον ἀασάμην τε κακὴν καὶ ἀμήχανον ἄτην.
(624)  χρῆν γὰρ ἐφιεμένοιο καταντικρὺ Πελίαο
(625)  αὐτίκʼ ἀνήνασθαι τόνδε στόλον, εἰ καὶ ἔμελλον
(626)  νηλειῶς μελεϊστὶ κεδαιόμενος θανέεσθαι·
(627)  νῦν δὲ περισσὸν δεῖμα καὶ ἀτλήτους μελεδῶνας
(628)  ἄγκειμαι, στυγέων μὲν ἁλὸς κρυόεντα κέλευθα
(629)  νηὶ διαπλώειν, στυγέων δʼ ,ὅτʼ ἐπʼ ἠπείροιο
(630)  βαίνωμεν. πάντῃ γὰρ ἀνάρσιοι ἄνδρες ἔασιν.
(631)  αἰεὶ δὲ στονόεσσαν ἐπʼ ἤματι νύκτα φυλάσσω,
(632)  ἐξότε τὸ πρώτιστον ἐμὴν χάριν ἠγερέθεσθε,
(633)  φραζόμενος τὰ ἕκαστα σὺ δʼ εὐμαρέως ἀγορεύεις
(634)  οἶον ἑῆς ψυχῆς ἀλέγων ὕπερ· αὐτὰρ ἔγωγε
(635)  εἷο μὲν οὐδʼ ἠβαιὸν ἀτύζομαι· ἀμφὶ δὲ τοῖο
(636)  καὶ τοῦ ὁμῶς, καὶ σεῖο, καὶ ἄλλων δείδιʼ ἑταίρων
(637)  εἰ μὴ ἐς Ἑλλάδα γαῖαν ἀπήμονας ὔμμε κομίσσω.
(638)  ὧς φάτʼ ἀριστήων πειρώμενος· οἱ δʼ ὁμάδησαν
(639)  θαρσαλέοις ἐπέεσσιν. ὁ δὲ φρένας ἔνδον ἰάνθη
(640)  κεκλομένων, καί ῥʼ αὖτις ἐπιρρήδην μετέειπεν·
(641) ὦ φίλοι, ὑμετέρῃ ἀρετῇ ἔνι θάρσος ἀέξω.
(642)  τούνεκα νῦν οὐδʼ εἴ κε διὲξ Ἀίδαο βερέθρων
(643)  στελλοίμην, ἔτι τάρβος ἀνάψομαι, εὖτε πέλεσθε
(644)  ἔμπεδοι ἀργαλέοις ἐνὶ δείμασιν. ἀλλʼ ὅτε πέτρας
(645)  Πληγάδας ἐξέπλωμεν, ὀίομαι οὐκ ἔτʼ ὀπίσσω
(646)  ἔσσεσθαι τοιόνδʼ ἕτερον φόβον, εἰ ἐτεόν γε
(647)  φραδμοσύνῃ Φινῆος ἐπισπόμενοι νεόμεσθα.
(648)  ὧς φάτο, καὶ τοίων μὲν ἐλώφεον αὐτίκα μύθων,
(649)  εἰρεσίῃ δʼ ἀλίαστον ἔχον πόνον· αἶψα δὲ τοίγε
(650)  Ῥήβαν ὠκυρόην ποταμὸν σκόπελόν τε Κολώνης,
(651)  ἄκρην δʼ οὐ μετὰ δηθὰ παρεξενέοντο Μέλαιναν,
(652)  τῇ δʼ ἄρʼ ἐπὶ προχοὰς Φυλληίδας, ἔνθα πάροιθεν
(653)  Διψακὸς υἷʼ Ἀθάμαντος ἑοῖς ὑπέδεκτο δόμοισιν,
(654)  ὁππόθʼ ἅμα κριῷ φεῦγεν πόλιν Ὀρχομενοῖο·
(655)  τίκτε δέ μιν νύμφη λειμωνιάς· οὐδέ οἱ ὕβρις
(656)  ἥνδανεν, ἀλλʼ ἐθελημὸς ἐφʼ ὕδασι πατρὸς ἑοῖο
(657)  μητέρι συνναίεσκεν ἐπάκτια πώεα φέρβων.
(658)  τοῦ μέν θ᾽ἱερὸν αἶψα, καὶ εὐρείας ποταμοῖο
(659)  ἠιόνας πεδίον τε, βαθυρρείοντά τε Κάλπην
(660)  δερκόμενοι παράμειβον, ὁμῶς δʼ ἐπὶ ἤματι νύκτα
(661)  νήνεμον ἀκαμάτῃσιν ἐπερρώοντʼ ἐλάτῃσιν.
(662)  οἷον δὲ πλαδόωσαν ἐπισχίζοντες ἄρουραν
(663)  ἐργατίναι μογέουσι βόες, περὶ δʼ ἄσπετος ἱδρὼς
(664)  εἴβεται ἐκ λαγόνων τε καὶ αὐχένος· ὄμματα δέ σφιν
(665)  λοξὰ παραστρωφῶνται ὑπὸ ζυγοῦ· αὐτὰρ ἀυτμὴ
(666)  αὐαλέη στομάτων ἄμοτον βρέμει· οἱ δʼ ἐνὶ γαίῃ
(667)  χηλὰς σκηρίπτοντε πανημέριοι πονέονται.
(668)  τοῖς ἴκελοι ἥρωες ὑπὲξ ἁλὸς εἷλκον ἐρετμά.
(669)  ἦμος δʼ οὔτʼ ἄρ πω φάος ἄμβροτον, οὔτʼ ἔτι λίην
(670)  ὀρφναίη πέλεται, λεπτὸν δʼ ἐπιδέδρομε νυκτὶ
(671)  φέγγος, ὅτʼ ἀμφιλύκην μιν ἀνεγρόμενοι καλέουσιν,
(672)  τῆμος ἐρημαίης νήσου λιμένʼ εἰσελάσαντες
(673)  Θυνιάδος, καμάτῳ πολυπήμονι βαῖνον ἔραζε.
(674)  τοῖσι δὲ Λητοῦς υἱός, ἀνερχόμενος Λυκίηθεν
(675)  τῆλʼ ἐπʼ ἀπείρονα δῆμον Ὑπερβορέων ἀνθρώπων,
(676)  ἐξεφάνη· χρύσεοι δὲ παρειάων ἑκάτερθεν
(677)  πλοχμοὶ βοτρυόεντες ἐπερρώοντο κιόντι·
(678)  λαιῇ δʼ ἀργύρεον νώμα βιόν, ἀμφὶ δὲ νώτοις
(679)  ἰοδόκη τετάνυστο κατωμαδόν· ἡ δʼ ὑπὸ ποσσὶν
(680)  σείετο νῆσος ὅλη, κλύζεν δʼ ἐπὶ κύματα χέρσῳ.
(681)  τοὺς δʼ ἕλε θάμβος ἰδόντας ἀμήχανον· οὐδέ τις ἔτλη
(682)  ἀντίον αὐγάσσασθαι ἐς ὄμματα καλὰ θεοῖο.
(683)  στὰν δὲ κάτω νεύσαντες ἐπὶ χθονός· αὐτὰρ ὁ τηλοῦ
(684)  βῆ ῥʼ ἴμεναι πόντονδε διʼ ἠέρος· ὀψὲ δὲ τοῖον
(685)  Ὀρφεὺς ἔκφατο μῦθον ἀριστήεσσι πιφαύσκων·
(686) εἰ δʼ ἄγε δὴ νῆσον μὲν Ἑωίου Ἀπόλλωνος
(687)  τήνδʼ ἱερὴν κλείωμεν, ἐπεὶ πάντεσσι φαάνθη
(688)  ἠῷος μετιών· τὰ δὲ ῥέξομεν οἷα πάρεστιν,
(689)  βωμὸν ἀναστήσαντες ἐπάκτιον· εἰ δʼ ἂν ὀπίσσω
(690)  γαῖαν ἐς Αἱμονίην ἀσκηθέα νόστον ὀπάσσῃ,
(691)  δὴ τότε οἱ κεραῶν ἐπὶ μηρία θήσομεν αἰγῶν.
(692)  νῦν δʼ αὔτως κνίσῃ λοιβῇσί τε μειλίξασθαι
(693)  κέκλομαι. ἀλλʼ ἵληθι ἄναξ, ἵληθι φαανθείς.
(694)  ὧς ἄρʼ ἔφη· καὶ τοὶ μὲν ἄφαρ βωμὸν τετύκοντο
(695)  χερμάσιν· οἱ δʼ ἀνὰ νῆσον ἐδίνεον, ἐξερέοντες
(696)  εἴ κέ τινʼ ἢ κεμάδων, ἢ ἀγροτέρων ἐσίδοιεν
(697)  αἰγῶν, οἷά τε πολλὰ βαθείῃ βόσκεται ὕλῃ.
(698)  τοῖσι δὲ Λητοΐδης ἄγρην πόρεν· ἐκ δέ νυ πάντων
(699)  εὐαγέως ἱερῷ ἀνὰ διπλόα μηρία βωμῷ
(700)  καῖον, ἐπικλείοντες Ἑώιον Ἀπόλλωνα.
(701)  ἀμφὶ δὲ δαιομένοις εὐρὺν χορὸν ἐστήσαντο,
(702)  καλὸν Ἰηπαιήονʼ Ἰηπαιήονα Φοῖβον
(703)  μελπόμενοι· σὺν δέ σφιν ἐὺς πάις Οἰάγροιο
(704)  Βιστονίῃ φόρμιγγι λιγείης ἦρχεν ἀοιδῆς·
(705)  ὥς ποτε πετραίῃ ὑπὸ δειράδι Παρνησσοῖο
(706)  Δελφύνην τόξοισι πελώριον ἐξενάριξεν,
(707)  κοῦρος ἐὼν ἔτι γυμνός, ἔτι πλοκάμοισι γεγηθώς.
(708)  ἱλήκοις· αἰεί τοι, ἄναξ, ἄτμητοι ἔθειραι,
(709)  αἰὲν ἀδήλητοι· τὼς γὰρ θέμις. οἰόθι δʼ αὐτὴ
(710)  Λητὼ Κοιογένεια φίλαις ἐν χερσὶν ἀφάσσει.
(711)  πολλὰ δὲ Κωρύκιαι νύμφαι, Πλείστοιο θύγατρες,
(712)  θαρσύνεσκον ἔπεσσιν, Ἰήιε κεκληγυῖαι·
(713)  ἔνθεν δὴ τόδε καλὸν ἐφύμνιον ἔπλετο Φοίβῳ.
(714)  αὐτὰρ ἐπειδὴ τόνγε χορείῃ μέλψαν ἀοιδῇ,
(715)  λοιβαῖς εὐαγέεσσιν ἐπώμοσαν, ἦ μὲν ἀρήξειν
(716)  ἀλλήλοις εἰσαιὲν ὁμοφροσύνῃσι νόοιο,
(717)  ἁπτόμενοι θυέων· καί τʼ εἰσέτι νῦν γε τέτυκται
(718)  κεῖσʼ Ὁμονοίης ἱρὸν ἐύφρονος, ὅ ῥʼ ἐκάμοντο
(719)  αὐτοὶ κυδίστην τότε δαίμονα πορσαίνοντες.
(720)  ἦμος δὲ τρίτατον φάος ἤλυθε, δὴ τότʼ ἔπειτα
(721)  ἀκραεῖ ζεφύρῳ νῆσον λίπον αἰπήεσσαν.
(722)  ἔνθεν δʼ ἀντιπέρην ποταμοῦ στόμα Σαγγαρίοιο
(723)  καὶ Μαριανδυνῶν ἀνδρῶν ἐριθηλέα γαῖαν
(724)  ἠδὲ Λύκοιο ῥέεθρα καὶ Ἀνθεμοεισίδα λίμνην
(725)  δερκόμενοι παράμειβον· ὑπὸ πνοιῇ δὲ κάλωες
(726)  ὅπλα τε νήια πάντα τινάσσετο νισσομένοισιν.
(727)  ἠῶθεν δʼ ἀνέμοιο διὰ κνέφας εὐνηθέντος
(728)  ἀσπασίως ἄκρης Ἀχερουσίδος ὅρμον ἵκοντο.
(729)  ἡ μέν τε κρημνοῖσιν ἀνίσχεται ἠλιβάτοισιν,
(730)  εἰς ἅλα δερκομένη Βιθυνίδα· τῇ δʼ ὑπὸ πέτραι
(731)  λισσάδες ἐρρίζωνται ἁλίβροχοι· ἀμφὶ δὲ τῇσιν
(732)  κῦμα κυλινδόμενον μεγάλα βρέμει· αὐτὰρ ὕπερθεν
(733)  ἀμφιλαφεῖς πλατάνιστοι ἐπʼ ἀκροτάτῃ πεφύασιν.
(734)  ἐκ δʼ αὐτῆς εἴσω κατακέκλιται ἤπειρόνδε
(735)  κοίλη ὕπαιθα νάπη, ἵνα τε σπέος ἔστʼ Ἀίδαο
(736)  ὕλῃ καὶ πέτρῃσιν ἐπηρεφές, ἔνθεν ἀυτμὴ
(737)  πηγυλίς, ὀκρυόεντος ἀναπνείουσα μυχοῖο
(738)  συνεχές, ἀργινόεσσαν ἀεὶ περιτέτροφε πάχνην,
(739)  ἥ τε μεσημβριόωντος ἰαίνεται ἠελίοιο.
(740)  σιγὴ δʼ οὔποτε τήνγε κατὰ βλοσυρὴν ἔχει ἄκρην,
(741)  ἀλλʼ ἄμυδις πόντοιό θ᾽ὑπὸ στένει ἠχήεντος,
(742)  φύλλων τε πνοιῇσι τινασσομένων μυχίῃσιν.
(743)  ἔνθα δὲ καὶ προχοαὶ ποταμοῦ Ἀχέροντος ἔασιν,
(744)  ὅς τε διὲξ ἄκρης ἀνερεύγεται εἰς ἅλα βάλλων
(745)  ἠῴην· κοίλη δὲ φάραγξ κατάγει μιν ἄνωθεν.
(746)  τὸν μὲν ἐν ὀψιγόνοισι Σοωναύτην ὀνόμηναν
(747)  Νισαῖοι Μεγαρῆες, ὅτε νάσσεσθαι ἔμελλον
(748)  γῆν Μαριανδυνῶν. δὴ γάρ σφεας ἐξεσάωσεν
(749)  αὐτῇσιν νήεσσι, κακῇ χρίμψαντας ἀέλλῃ.
(750)  τῇ ῥʼ οἵ γʼ αὐτίκα νηὶ διὲξ Ἀχερουσίδος ἄκρης
(751)  εἰσωποὶ ἀνέμοιο νέον λήγοντος ἔκελσαν.
(752)  οὐδʼ ἄρα δηθὰ Λύκον, κείνης πρόμον ἠπείροιο,
(753)  καὶ Μαριανδυνοὺς λάθον ἀνέρας ὁρμισθέντες
(754)  αὐθένται Ἀμύκοιο κατὰ κλέος, ὃ πρὶν ἄκουον·
(755)  ἀλλὰ καὶ ἀρθμὸν ἔθεντο μετὰ σφίσι τοῖο ἕκητι.
(756)  αὐτὸν δʼ ὥστε θεὸν Πολυδεύκεα δεξιόωντο
(757)  πάντοθεν ἀγρόμενοι· ἐπεὶ ἦ μάλα τοί γʼ ἐπὶ δηρὸν
(758)  ἀντιβίην Βέβρυξιν ὑπερφιάλοις πολέμιζον.
(759)  καὶ δὴ πασσυδίῃ μεγάρων ἔντοσθε Λύκοιο
(760)  κεῖνʼ ἦμαρ φιλότητι, μετὰ πτολίεθρον ἰόντες,
(761)  δαίτην ἀμφίεπον, τέρποντό τε θυμὸν ἔπεσσιν.
(762)  Αἰσονίδης μέν οἱ γενεὴν καὶ οὔνομʼ ἑκάστου
(763)  σφωιτέρων μυθεῖθʼ ἑτάρων, Πελίαό τʼ ἐφετμάς,
(764)  ἠδʼ ὡς Λημνιάδεσσιν ἐπεξεινοῦντο γυναιξίν,
(765)  ὅσσα τε Κύζικον ἀμφὶ Δολιονίην ἐτελεσσαν·
(766)  Μυσίδα δʼ ὡς ἀφίκοντο Κίον θ᾽,ὅθι κάλλιπον ἥρω
(767)  Ἡρακλέην ἀέκοντι νόῳ, Γλαύκοιό τε βάξιν
(768)  πέφραδε, καὶ Βέβρυκας ὅπως Ἄμυκόν τʼ ἐδάιξαν,
(769)  καὶ Φινῆος ἔειπε θεοπροπίας τε δύην τε,
(770)  ἠδʼ ὡς Κυανέας πέτρας φύγον, ὥς τʼ ἀβόλησαν
(771)  Λητοΐδῃ κατὰ νῆσον. ὁ δʼ ἑξείης ἐνέποντος
(772)  θέλγετʼ ἀκουῇ θυμόν· ἄχος δʼ ἕλεν Ἡρακλῆι
(773)  λειπομένῳ, καὶ τοῖον ἔπος πάντεσσι μετηύδα·
(774) ὦ φίλοι, οἵου φωτὸς ἀποπλαγχθέντες ἀρωγῆς
(775)  πείρετʼ ἐς Αἰήτην τόσσον πλόον. εὖ γὰρ ἐγώ μιν
(776)  Δασκύλου ἐν μεγάροισι καταυτόθι πατρὸς ἐμοῖο
(777)  οἶδʼ ἐσιδών, ὅτε δεῦρο διʼ Ἀσίδος ἠπείροιο
(778)  πεζὸς ἔβη ζωστῆρα φιλοπτολέμοιο κομίζων
(779)  Ἱππολύτης· ἐμὲ δʼ εὗρε νέον χνοάοντα ἰούλους.
(780)  ἔνθα δʼ ἐπὶ Πριόλαο κασιγνήτοιο θανόντος
(781)  ἡμετέρου Μυσοῖσιν ὑπʼ ἀνδράσιν, ὅντινα λαὸς
(782)  οἰκτίστοις ἐλέγοισιν ὀδύρεται ἐξέτι κείνου,
(783)  ἀθλεύων Τιτίην ἀπεκαίνυτο πυγμαχέοντα
(784)  καρτερόν, ὃς πάντεσσι μετέπρεπεν ἠιθέοισιν
(785)  εἶδός τʼ ἠδὲ βίην· χαμάδις δέ οἱ ἤλασʼ ὀδόντας.
(786)  αὐτὰρ ὁμοῦ Μυσοῖσιν ἐμῷ ὑπὸ πατρὶ δάμασσεν
(787)  καὶ Φρύγας, οἳ ναίουσιν ὁμώλακας ἧμιν ἀρούρας,
(788)  φῦλά τε Βιθυνῶν αὐτῇ κτεατίσσατο γαίῃ,
(789)  ἔστʼ ἐπὶ Ῥηβαίου προχοὰς σκόπελόν τε Κολώνης·
(790)  Παφλαγόνες τʼ ἐπὶ τοῖς Πελοπήιοι εἴκαθον αὔτως,
(791)  ὅσσους Βιλλαίοιο μέλαν περιάγνυται ὕδωρ.
(792)  ἀλλά με νῦν Βέβρυκες ὑπερβασίη τʼ Ἀμύκοιο
(793)  τηλόθι ναιετάοντος, ἐνόσφισαν, Ἡρακλῆος,
(794)  δὴν ἀποτεμνόμενοι γαίης ἅλις, ὄφρʼ ἐβάλοντο
(795)  οὖρα βαθυρρείοντος ὑφʼ εἱαμεναῖς Ὑπίοιο.
(796)  ἔμπης δʼ ἐξ ὑμέων ἔδοσαν τίσιν· οὐδέ ἕ φημι
(797)  ἤματι τῷδʼ ἀέκητι θεῶν ἐπελάσσαι ἄρηα,
(798)  Τυνδαρίδην Βέβρυξιν, ὅτʼ ἀνέρα κεῖνον ἔπεφνεν.
(799)  τῶ νῦν ἥντινʼ ἐγὼ τῖσαι χάριν ἄρκιός εἰμι,
(800)  τίσω προφρονέως. ἡ γὰρ θέμις ηπεδανοισιν
(801)  ἀνδράσιν, εὖτʼ ἄρξωσιν ἀρείονες ἄλλοι ὀφέλλειν.
(802)  ξυνῇ μὲν πάντεσσιν ὁμόστολον ὔμμιν ἕπεσθαι
(803)  Δάσκυλον ὀτρυνέω, ἐμὸν υἱέα· τοῖο δʼ ἰόντος,
(804)  ἦ τʼ ἂν ἐυξείνοισι διὲξ ἁλὸς ἀντιάοιτε
(805)  ἀνδράσιν, ὄφρʼ αὐτοῖο ποτὶ στόμα Θερμώδοντος.
(806)  νόσφι δὲ Τυνδαρίδαις Ἀχερουσίδος ὑψόθεν ἄκρης
(807)  εἵσομαι ἱερὸν αἰπύ· τὸ μὲν μάλα τηλόθι πάντες
(808)  ναυτίλοι ἂμ πέλαγος θηεύμενοι ἱλάξονται·
(809)  καί κέ σφιν μετέπειτα πρὸ ἄστεος, οἷα θεοῖσιν,
(810)  πίονας εὐαρότοιο γύας πεδίοιο ταμοίμην.
(811)  ὧς τότε μὲν δαῖτʼ ἀμφὶ πανήμεροι ἑψιόωντο.
(812)  ἦρί γε μὴν ἐπὶ νῆα κατήισαν ἐγκονέοντες·
(813)  καὶ δʼ αὐτὸς σὺν τοῖσι Λύκος κίε, μυρίʼ ὀπάσσας
(814)  δῶρα φέρειν· ἅμα δʼ υἷα δόμων ἔκπεμπε νέεσθαι.
(815)  ἔνθα δʼ Ἀβαντιάδην πεπρωμένη ἤλασε μοῖρα
(816)  Ἴδμονα, μαντοσύνῃσι κεκασμένον. ἀλλά μιν οὔτι
(817)  μαντοσύναι ἐσάωσαν, ἐπεὶ χρεὼ ἦγε δαμῆναι·
(818)  κεῖτο γὰρ εἱαμενῇ δονακώδεος ἐν ποταμοῖο
(819)  ψυχόμενος λαγόνας τε καὶ ἄσπετον ἰλύι νηδὺν
(820)  κάπριος ἀργιόδων, ὀλοὸν τέρας, ὅν ῥα καὶ αὐταὶ
(821)  νύμφαι ἑλειονόμοι ὑπεδείδισαν· οὐδέ τις ἀνδρῶν
(822)  ἠείδει· οἶος δὲ κατὰ πλατὺ βόσκετο τῖφος.
(823)  αὐτὰρ ὅ γʼ ἰλυόεντος ἀνὰ θρωσμοὺς ποταμοῖο
(824)  νίσσετʼ Ἀβαντιάδης· ὁ δʼ ἄρʼ ἔκποθεν ἀφράστοιο
(825)  ὕψι μάλʼ ἐκ δονάκων ἀνεπάλμενος ἤλασε μηρὸν
(826)  ἀίγδην, μέσσας δὲ σὺν ὀστέῳ ἶνας ἔκερσεν.
(827)  ὀξὺ δʼ ὅ γε κλάγξας οὔδει πέσεν· οἱ δὲ τυπέντος
(828)  ἀθρόοι ἀντιάχησαν. ὀρέξατο δʼ αἶψʼ ὀλοοῖο
(829)  Πηλεὺς αἰγανέῃ φύγαδʼ εἰς ἕλος ὁρμηθέντος
(830)  καπρίου· ἔσσυτο δʼ αὖτις ἐναντίος· ἀλλά μιν Ἴδας
(831)  οὔτασε, βεβρυχὼς δὲ θοῷ περικάππεσε δουρί.
(832)  καὶ τὸν μὲν χαμάδις λίπον αὐτόθι πεπτηῶτα·
(833)  τὸν δʼ ἕταροι ἐπὶ νῆα φέρον ψυχορραγέοντα,
(834)  ἀχνύμενοι, χείρεσσι δʼ ἑῶν ἐνικάτθανʼ ἑταίρων.
(835)  ἔνθα δὲ ναυτιλίης μὲν ἐρητύοντο μέλεσθαι,
(836)  ἀμφὶ δὲ κηδείῃ νέκυος μένον ἀσχαλόωντες.
(837)  ἤματα δὲ τρία πάντα γόων· ἑτέρῳ δέ μιν ἤδη
(838)  τάρχυον μεγαλωστί· συνεκτερέιζε δὲ λαὸς
(839)  αὐτῷ ὁμοῦ βασιλῆι Λύκῳ· παρὰ δʼ ἄσπετα μῆλα,
(840)  ἣ θέμις οἰχομένοισι, ταφήια λαιμοτόμησαν.
(841)  καὶ δή τοι κέχυται τοῦδʼ ἀνέρος ἐν χθονὶ κείνῃ
(842)  τύμβος· σῆμα δʼ ἔπεστι καὶ ὀψιγόνοισιν ἰδέσθαι,
(843)  νηίου ἐκ κοτίνοιο φάλαγξ· θαλέθει δέ τε φύλλοις
(844)  ἄκρης τυτθὸν ἔνερθʼ Ἀχερουσίδος. εἰ δέ με καὶ τὸ
(845)  χρειὼ ἀπηλεγέως Μουσέων ὕπο γηρύσασθαι,
(846)  τόνδε πολισσοῦχον διεπέφραδε Βοιωτοῖσιν
(847)  Νισαίοισί τε Φοῖβος ἐπιρρήδην ἱλάεσθαι,
(848)  ἀμφὶ δὲ τήνγε φάλαγγα παλαιγενέος κοτίνοιο
(849)  ἄστυ βαλεῖν· οἱ δʼ ἀντὶ θεουδέος Αἰολίδαο
(850)  Ἴδμονος εἰσέτι νῦν Ἀγαμήστορα κυδαίνουσιν.
(851)  τίς γὰρ δὴ θάνεν ἄλλος; ἐπεὶ καὶ ἔτʼ αὖτις ἔχευαν
(852)  ἥρωες τότε τύμβον ἀποφθιμένου ἑτάροιο.
(853)  δοιὰ γὰρ οὖν κείνων ἔτι σήματα φαίνεται ἀνδρῶν.
(854)  Ἁγνιάδην Τῖφυν θανέειν φάτις· οὐδέ οἱ ἦεν
(855)  μοῖρʼ ἔτι ναυτίλλεσθαι ἑκαστέρω. ἀλλά νυ καὶ τὸν
(856)  αὖθι μινυνθαδίη πάτρης ἑκὰς εὔνασε νοῦσος,
(857)  εἰσότʼ Ἀβαντιάδαο νέκυν κτερέιξεν ὅμιλος.
(858)  ἄτλητον δʼ ὀλοῷ ἐπὶ πήματι κῆδος ἕλοντο.
(859)  δὴ γὰρ ἐπεὶ καὶ τόνδε παρασχεδὸν ἐκτερέιξαν
(860)  αὐτοῦ, ἀμηχανίῃσιν ἁλὸς προπάροιθε πεσόντες,
(861)  ἐντυπὰς εὐκήλως εἰλυμένοι οὔτε τι σίτου
(862)  μνώοντʼ οὔτε ποτοῖο· κατήμυσαν δʼ ἀχέεσσιν
(863)  θυμόν, ἐπεὶ μάλα πολλὸν ἀπʼ ἐλπίδος ἔπλετο νόστος.
(864)  καί νύ κʼ ἔτι προτέρω τετιημένοι ἰσχανόωντο,
(865)  εἰ μὴ ἄρʼ Ἀγκαίῳ περιώσιον ἔμβαλεν Ἥρη
(866)  θάρσος, ὃν Ἰμβρασίοισι παρʼ ὕδασιν Ἀστυπάλαια
(867)  τίκτε Ποσειδάωνι· περιπρὸ γὰρ εὖ ἐκέκαστο
(868)  ἰθύνειν, Πηλῆα δʼ ἐπεσσύμενος προσέειπεν·
(869) Αἰακίδη, πῶς καλὸν ἀφειδήσαντας ἀέθλων
(870)  γαίῃ ἐν ἀλλοδαπῇ δὴν ἔμμεναι; οὐ μὲν ἄρηος
(871)  ἴδριν ἐόντά με τόσσον ἄγει μετὰ κῶας Ἰήσων
(872)  παρθενίης ἀπάνευθεν, ὅσον τʼ ἐπιίστορα νηῶν.
(873)  τῶ μή μοι τυτθόν γε δέος περὶ νηὶ πελέσθω.
(874)  ὧς δὲ καὶ ὧλλοι δεῦρο δαήμονες ἄνδρες ἔασιν,
(875)  τῶν ὅτινα πρύμνης ἐπιβήσομεν, οὔτις ἰάψει
(876)  ναυτιλίην. ἀλλʼ ὦκα, παραιφάμενος τάδε πάντα,
(877)  θαρσαλέως ὀρόθυνον ἐπιμνήσασθαι ἀέθλου.
(878)  ὧς φάτο· τοῖο δὲ θυμὸς ὀρέξατο γηθοσύνῃσιν.
(879)  αὐτίκα δʼ οὐ μετὰ δηρὸν ἐνὶ μέσσοις ἀγόρευσεν·
(880) δαιμόνιοι, τί νυ πένθος ἐτώσιον ἴσχομεν αὔτως;
(881)  οἱ μὲν γάρ ποθι τοῦτον, ὃν ἔλλαχον, οἶτον ὄλοντο·
(882)  ἡμῖν δʼ ἐν γὰρ ἔασι κυβερνητῆρες ὁμίλῳ,
(883)  καὶ πολέες. τῶ μή τι διατριβώμεθα πείρης·
(884)  ἀλλʼ ἔγρεσθʼ εἰς ἔργον, ἀπορρίψαντες ἀνίας.
(885)  τὸν δʼ αὖτʼ Αἴσονος υἱὸς ἀμηχανέων προσέειπεν·
(886) Αἰακίδη, πῇ δʼ οἵδε κυβερνητῆρες ἔασιν;
(887)  οὓς μὲν γὰρ τὸ πάροιθε δαήμονας εὐχόμεθʼ εἶναι,
(888)  οἱ δὲ κατηφήσαντες ἐμεῦ πλέον ἀσχαλόωσιν.
(889)  τῶ καὶ ὁμοῦ φθιμένοισι κακὴν προτιόσσομαι ἄτην,
(890)  εἰ δὴ μήτʼ ὀλοοῖο μετὰ πτόλιν Αἰήταο
(891)  ἔσσεται, ἠὲ καὶ αὖτις ἐς Ἑλλάδα γαῖαν ἱκέσθαι
(892)  πετράων ἔκτοσθε, κατʼ αὐτόθι δʼ ἄμμε καλύψει
(893)  ἀκλειῶς κακὸς οἶτος, ἐτώσια γηράσκοντας.
(894)  ὧς ἔφατʼ· Ἀγκαῖος δὲ μάλʼ ἐσσυμένως ὑπέδεκτο
(895)  νῆα θοὴν ἄξειν· δὴ γὰρ θεοῦ ἐτράπεθʼ ὁρμῇ.
(896)  τὸν δὲ μετʼ Ἐργῖνος καὶ Ναύπλιος Εὔφημός τε
(897)  ὤρνυντʼ, ἰθύνειν λελιημένοι. ἀλλʼ ἄρα τούς γε
(898)  ἔσχεθον· Ἀγκαίῳ δὲ πολεῖς ᾔνησαν ἑταίρων.
(899)  Ἠῷοι δἤπειτα δυωδεκάτῳ ἐπέβαινον
(900)  ἤματι· δὴ γάρ σφιν ζεφύρου μέγας οὖρος ἄητο.
(901)  καρπαλίμως δʼ Ἀχέροντα διεξεπέρησαν ἐρετμοῖς,
(902)  ἐκ δʼ ἔχεαν πίσυνοι ἀνέμῳ λίνα, πουλὺ δʼ ἐπιπρὸ
(903)  λαιφέων πεπταμένων τέμνον πλόον εὐδιόωντες.
(904)  ὦκα δὲ Καλλιχόροιο παρὰ προχοὰς ποταμοῖο
(905)  ἤλυθον, ἔνθʼ ἐνέπουσι Διὸς Νυσήιον υἷα,
(906)  Ἰνδῶν ἡνίκα φῦλα λιπὼν κατενάσσατο Θήβας,
(907)  ὀργιάσαι, στῆσαί τε χοροὺς ἄντροιο πάροιθεν,
(908)  ᾧ ἐν ἀμειδήτους ἁγίας ηὐλίζετο νύκτας,
(909)  ἐξ οὗ Καλλίχορον ποταμὸν περιναιετάοντες
(910)  ἠδὲ καὶ Αὐλίον ἄντρον ἐπωνυμίην καλέουσιν.
(911)  ἔνθεν δὲ Σθενέλου τάφον ἔδρακον Ἀκτορίδαο,
(912)  ὅς ῥά τʼ Ἀμαζονίδων πολυθαρσέος ἐκ πολέμοιο
(913)  ἂψ ἀνιὼν (δὴ γὰρ συνανήλυθεν Ἡρακλῆι)
(914)  βλήμενος ἰῷ κεῖθεν ἐπʼ ἀγχιάλου θάνεν ἀκτῆς.
(915)  οὐ μέν θην προτέρω ἔτʼ ἐμέτρεον. ἧκε γὰρ αὐτὴ
(916)  Φερσεφόνη ψυχὴν πολυδάκρυον Ἀκτορίδαο
(917)  λισσομένην τυτθόν περ ὁμήθεας ἄνδρας ἰδέσθαι.
(918)  τύμβου δὲ στεφάνης ἐπιβὰς σκοπιάζετο νῆα
(919)  τοῖος ἐών, οἷος πόλεμόνδʼ ἴεν· ἀμφὶ δὲ καλὴ
(920)  τετράφαλος φοίνικι λόφῳ ἐπελάμπετο πήληξ.
(921)  καί ῥʼ ὁ μὲν αὖτις ἔδυνε μέγαν ζόφον· οἱ δʼ ἐσιδόντες
(922)  θάμβησαν· τοὺς δʼ ὦρσε θεοπροπέων ἐπικέλσαι
(923)  Ἀμπυκίδης Μόψος λοιβῇσί τε μειλίξασθαι.
(924)  οἱ δʼ ἀνὰ μὲν κραιπνῶς λαῖφος σπάσαν, ἐκ δὲ βαλόντες
(925)  πείσματʼ ἐν αἰγιαλῷ Σθενέλου τάφον ἀμφεπένοντο,
(926)  χύτλα τέ οἱ χεύοντο, καὶ ἥγνισαν ἔντομα μήλων.
(927)  ἄνδιχα δʼ αὖ χύτλων νηοσσόῳ Ἀπόλλωνι
(928)  βωμὸν δειμάμενοι μῆρʼ ἔφλεγον ἂν δὲ καὶ Ὀρφεὺς
(929)  θῆκε λύρην· ἐκ τοῦ δὲ Λύρη πέλει οὔνομα χώρῳ.
(930)  αὐτίκα δʼ οἵ γʼ ἀνέμοιο κατασπέρχοντος ἔβησαν
(931)  νῆʼ ἔπι· κὰδ δʼ ἄρα λαῖφος ἐρυσσάμενοι τανύοντο
(932)  ἐς πόδας ἀμφοτέρους· ἡ δʼ ἐς πέλαγος πεφόρητο
(933)  ἐντενές, ἠύτε τίς τε διʼ ἠέρος ὑψόθι κίρκος
(934)  ταρσὸν ἐφεὶς πνοιῇ φέρεται ταχύς, οὐδὲ τινάσσει
(935)  ῥιπήν, εὐκήλοισιν ἐνευδιόων πτερύγεσσιν.
(936)  καὶ δὴ Παρθενίοιο ῥοὰς ἁλιμυρήεντος,
(937)  πρηυτάτου ποταμοῦ, παρεμέτρεον, ᾧ ἔνι κούρη
(938)  Λητωίς, ἄγρηθεν ὅτʼ οὐρανὸν εἰσαναβαίνῃ,
(939)  ὃν δέμας ἱμερτοῖσιν ἀναψύχει ὑδάτεσσιν.
(940)  νυκτί δʼ ἔπειτʼ ἄλληκτον ἐπιπροτέρωσε θέοντες
(941)  σήσαμον αἰπεινούς τε παρεξενέοντʼ Ἐρυθίνους,
(942)  Κρωβίαλον, Κρώμναν τε καὶ ὑλήεντα Κύτωρον.
(943)  ἔνθεν δʼ αὖτε Κάραμβιν ἅμʼ ἠελίοιο βολῇσιν
(944)  γνάμψαντες παρὰ πουλὺν ἔπειτʼ ἤλαυνον ἐρετμοῖς
(945)  αἰγιαλὸν πρόπαν ἦμαρ ὁμῶς καὶ ἐπʼ ἤματι νύκτα.
(946)  αὐτίκα δʼ Ἀσσυρίης ἐπέβαν χθονός, ἔνθα Σινώπην,
(947)  θυγατέρʼ Ἀσωποῖο, καθίσσατο, καί οἱ ὄπασσεν
(948)  παρθενίην Ζεὺς αὐτός, ὑποσχεσίῃσι δολωθείς.
(949)  δὴ γὰρ ὁ μὲν φιλότητος ἐέλδετο· νεῦσε δʼ ὅ γʼ αὐτῇ
(950)  δωσέμεναι, ὅ κεν ᾗσι μετὰ φρεσὶν ἰθύσειεν.
(951)  ἡ δέ ἑ παρθενίην ᾐτήσατο κερδοσύνῃσιν.
(952)  ὧς δὲ καὶ Ἀπόλλωνα παρήπαφεν εὐνηθῆναι
(953)  ἱέμενον, ποταμόν τʼ ἐπὶ τοῖς Ἅλυν· οὐδὲ μὲν ἀνδρῶν
(954)  τήνγε τις ἱμερτῇσιν ἐν ἀγκοίνῃσι δάμασσεν.
(955)  ἔνθα δὲ Τρικκαίοιο ἀγαυοῦ Δηιμάχοιο
(956)  υἷες, Δηιλέων τε καὶ Αὐτόλυκος Φλογίος τε
(957)  τῆμος ἔθʼ, Ἡρακλῆος ἀποπλαγχθέντες, ἔναιον·
(958)  οἵ ῥα τόθʼ, ὡς ἐνόησαν ἀριστήων στόλον ἀνδρῶν,
(959)  σφᾶς αὐτοὺς νημερτὲς ἐπέφραδον ἀντιάσαντες·
(960)  οὐδʼ ἔτι μιμνάζειν θέλον ἔμπεδον, ἀλλʼ ἐνὶ νηί,
(961)  Ἀργέσταο παρᾶσσον ἐπιπνείοντος, ἔβησαν.
(962)  τοῖσι δʼ ὁμοῦ μετέπειτα θοῇ πεφορημένοι αὔρῃ
(963)  λεῖπον Ἅλυν ποταμόν, λεῖπον δʼ ἀγχίρροον Ἶριν,
(964)  ἠδὲ καὶ Ἀσσυρίης πρόχυσιν χθονός· ἤματι δʼ αὐτῷ
(965)  γνάμψαν Ἀμαζονίδων ἕκαθεν λιμενήοχον ἄκρην.
(966)  ἔνθα ποτὲ προμολοῦσαν Ἀρητιάδα Μελανίππην
(967)  ἥρως Ἡρακλέης ἐλοχήσατο, καί οἱ ἄποινα
(968)  Ἱππολύτη ζωστῆρα παναίολον ἐγγυάλιξεν
(969)  ἀμφὶ κασιγνήτης· ὁ δʼ ἀπήμονα πέμψεν ὀπίσσω.
(970)  τῆς οἵ γʼ ἐν κόλπῳ, προχοαῖς ἔπι Θερμώδοντος,
(971)  κέλσαν, ἐπεὶ καὶ πόντος ὀρίνετο νισσομένοισιν.
(972)  τῷ δʼ οὔτις ποταμῶν ἐναλίγκιος, οὐδὲ ῥέεθρα
(973)  τόσσʼ ἐπὶ γαῖαν ἵησι παρὲξ ἕθεν ἄνδιχα βάλλων.
(974)  τετράκις εἰς ἑκατὸν δεύοιτό κεν, εἴ τις ἕκαστα
(975)  πεμπάζοι· μία δʼ οἴη ἐτήτυμος ἔπλετο πηγή.
(976)  ἡ μέν τʼ ἐξ ὀρέων κατανίσσεται ἤπειρόνδε
(977)  ὑψηλῶν, ἅ τέ φασιν Ἀμαζόνια κλείεσθαι.
(978)  ἔνθεν δʼ αἰπυτέρην ἐπικίδναται ἔνδοθι γαῖαν
(979)  ἀντικρύ· τῶ καί οἱ ἐπίστροφοί εἰσι κέλευθοι·
(980)  αἰεὶ δʼ ἄλλυδις ἄλλη, ὅπῃ κύρσειε μάλιστα
(981)  ἠπείρου χθαμαλῆς, εἱλίσσεται· ἡ μὲν ἄπωθεν,
(982)  ἡ δὲ πέλας· πολέες δὲ πόροι νώνυμνοι ἔασιν,
(983)  ὅππῃ ὑπεξαφύονται· ὁ δʼ ἀμφαδὸν ἄμμιγα παύροις
(984)  πόντον ἐς Ἄξεινον κυρτὴν ὑπερεύγεται ἄκρην.
(985)  καί νύ κε δηθύνοντες Ἀμαζονίδεσσιν ἔμιξαν
(986)  ὑσμίνην, καὶ δʼ οὔ κεν ἀναιμωτί γ᾽ἐρίδηναν
(987)  οὐ γὰρ Ἀμαζονίδες μάλʼ ἐπήτιδες, οὐδὲ θέμιστας
(988)  τίουσαι πεδίον Δοιάντιον ἀμφενέμοντο·
(989)  ἀλλʼ ὕβρις στονόεσσα καὶ Ἄρεος ἔργα μεμήλει·
(990)  δὴ γὰρ καὶ γενεὴν ἔσαν Ἄρεος Ἁρμονίης τε
(991)  νύμφης, ἥ τʼ Ἄρηϊ φιλοπτολέμους τέκε κούρας,
(992)  ἄλσεος Ἀκμονίοιο κατὰ πτύχας εὐνηθεῖσα
(993)  εἰ μὴ ἄρʼ ἐκ Διόθεν πνοιαὶ πάλιν Ἀργέσταο
(994)  ἤλυθον· οἱ δʼ ἀνέμῳ περιηγέα κάλλιπον ἀκτήν,
(995)  ἔνθα Θεμισκύρειαι Ἀμαζόνες ὡπλίζοντο.
(996)  οὐ γὰρ ὁμηγερέες μίαν ἂμ πόλιν, ἀλλʼ ἀνὰ γαῖαν
(997)  κεκριμέναι κατὰ φῦλα διάτριχα ναιετάασκον·
(998)  νόσφι μὲν αἵδʼ αὐταί, τῇσιν τότε κοιρανέεσκεν
(999)  Ἱππολύτη, νόσφιν δὲ Λυκάστιαι ἀμφενέμοντο,
(1000)  νόσφι δʼ ἀκοντοβόλοι Χαδήσιαι. ἤματι δʼ ἄλλῳ
(1001)  νυκτί τʼ ἐπιπλομένῃ Χαλύβων παρὰ γαῖαν ἵκοντο.
(1002)  τοῖσι μὲν οὔτε βοῶν ἄροτος μέλει, οὔτε τις ἄλλη
(1003)  φυταλιὴ καρποῖο μελίφρονος· οὐδὲ μὲν οἵγε
(1004)  ποίμνας ἑρσήεντι νομῷ ἔνι ποιμαίνουσιν.
(1005)  ἀλλὰ σιδηροφόρον στυφελὴν χθόνα γατομέοντες
(1006)  ὦνον ἀμείβονται βιοτήσιον, οὐδέ ποτέ σφιν
(1007)  ἠὼς ἀντέλλει καμάτων ἄτερ, ἀλλὰ κελαινῇ
(1008)  λιγνύι καὶ καπνῷ κάματον βαρὺν ὀτλεύουσιν.
(1009)  τοὺς δὲ μετʼ αὐτίκʼ ἔπειτα Γενηταίου Διὸς ἄκρην
(1010)  γνάμψαντες σώοντο παρὲκ Τιβαρηνίδα γαῖαν.
(1011)  ἔνθʼ ἐπεὶ ἄρ κε τέκωνται ὑπʼ ἀνδράσι τέκνα γυναῖκες,
(1012)  αὐτοὶ μὲν στενάχουσιν ἐνὶ λεχέεσσι πεσόντες,
(1013)  κράατα δησάμενοι· ταὶ δʼ εὖ κομέουσιν ἐδωδῇ
(1014)  ἀνέρας, ἠδὲ λοετρὰ λεχώια τοῖσι πένονται.
(1015)  ἱρὸν δʼ αὖτʼ ἐπὶ τοῖσιν ὄρος καὶ γαῖαν ἄμειβον,
(1016)  ᾗ ἔνι Μοσσύνοικοι ἀνʼ οὔρεα ναιετάουσιν
(1017)  μόσσυνας, καὶ δʼ αὐτοὶ ἐπώνυμοι ἔνθεν ἔασιν.
(1018)  ἀλλοίη δὲ δίκη καὶ θέσμια τοῖσι τέτυκται.
(1019)  ὅσσα μὲν ἀμφαδίην ῥέζειν θέμις, ἢ ἐνὶ δήμῳ,
(1020)  ἢ ἀγορῇ, τάδε πάντα δόμοις ἔνι μηχανόωνται·
(1021)  ὅσσα δʼ ἐνὶ μεγάροις πεπονήμεθα, κεῖνα θύραζε
(1022)  ἀψεγέως μέσσῃσιν ἐνὶ ῥέζουσιν ἀγυιαῖς.
(1023)  οὐδʼ εὐνῆς αἰδὼς ἐπιδήμιος, ἀλλά, σύες ὣς
(1024)  φορβάδες, οὐδʼ ἠβαιὸν ἀτυζόμενοι παρεόντας,
(1025)  μίσγονται χαμάδις ξυνῇ φιλότητι γυναικῶν.
(1026)  αὐτὰρ ἐν ὑψίστῳ βασιλεὺς μόσσυνι θαάσσων
(1027)  ἰθείας πολέεσσι δίκας λαοῖσι δικάζει,
(1028)  σχέτλιος. ἢν γάρ πού τί θεμιστεύων ἀλίτηται,
(1029)  λιμῷ μιν κεῖνʼ ἦμαρ ἐνικλείσαντες ἔχουσιν.
(1030)  τοὺς παρανισσόμενοι καὶ δὴ σχεδὸν ἀντιπέρηθεν
(1031)  νήσου Ἀρητιάδος τέμνον πλόον εἰρεσίῃσιν
(1032)  ἠμάτιοι· λιαρὴ γὰρ ὑπὸ κνέφας ἔλλιπεν αὔρη.
(1033)  ἤδη καί τινʼ ὕπερθεν Ἀρήιον ἀίσσοντα
(1034)  ἐνναέτην νήσοιο διʼ ἠέρος ὄρνιν ἴδοντο,
(1035)  ὅς ῥα τιναξάμενος πτέρυγας κατὰ νῆα θέουσαν
(1036)  ἧκʼ ἐπί οἱ πτερὸν ὀξύ· τὸ δʼ ἐν λαιῷ πέσεν ὤμῳ
(1037)  δίου Ὀιλῆος· μεθέηκε δὲ χερσὶν ἐρετμὸν
(1038)  βλήμενος· οἱ δὲ τάφον πτερόεν βέλος εἰσορόωντες.
(1039)  καὶ τὸ μὲν ἐξείρυσσε παρεδριόων Ἐρυβώτης,
(1040)  ἕλκος δὲ ξυνέδησεν, ἀπὸ σφετέρου κολεοῖο
(1041)  λυσάμενος τελαμῶνα κατήορον· ἐκ δʼ ἐφαάνθη
(1042)  ἄλλος ἐπὶ προτέρῳ πεποτημένος· ἀλλά μιν ἥρως
(1043)  Εὐρυτίδης Κλυτίος (πρὸ γὰρ ἀγκύλα τείνατο τόξα,
(1044)  ἧκε δʼ ἐπʼ οἰωνὸν ταχινὸν βέλος) αὐτὰρ ἔπειτα
(1045)  πλῆξεν· δινηθεὶς δὲ θοῆς πέσεν ἀγχόθι νηός.
(1046)  τοῖσιν δʼ Ἀμφιδάμας μυθήσατο, παῖς Ἀλεοῖο·
(1047) νῆσος μὲν πέλας ἧμιν Ἀρητιάς· ἴστε καὶ αὐτοὶ
(1048)  τούσδʼ ὄρνιθας ἰδόντες. ἐγὼ δʼ οὐκ ἔλπομαι ἰοὺς
(1049)  τόσσον ἐπαρκέσσειν εἰς ἔκβασιν. ἀλλά τινʼ ἄλλην
(1050)  μῆτιν πορσύνωμεν ἐπίρροθον, εἴ γ᾽ἐπικέλσαι
(1051)  μέλλετε, Φινῆος μεμνημένοι, ὡς ἐπέτελλεν.
(1052)  οὐδὲ γὰρ Ἡρακλέης, ὁπότʼ ἤλυθεν Ἀρκαδίηνδε,
(1053)  πλωίδας ὄρνιθας Στυμφαλίδας ἔσθενε λίμνης
(1054)  ὤσασθαι τόξοισι, τὸ μέν τʼ ἐγὼ αὐτὸς ὄπωπα.
(1055)  ἀλλʼ ὅγε χαλκείην πλατάγην ἐνὶ χερσὶ τινάσσων
(1056)  δούπει ἐπὶ σκοπιῆς περιμήκεος· αἱ δʼ ἐφέβοντο
(1057)  τηλοῦ, ἀτυζηλῷ ὑπὸ δείματι κεκληγυῖαι.
(1058)  τῶ καὶ νῦν τοίην τινʼ ἐπιφραζώμεθα μῆτιν·
(1059)  αὐτὸς δʼ ἂν τὸ πάροιθεν ἐπιφρασθεὶς ἐνέποιμι.
(1060)  ἀνθέμενοι κεφαλῇσιν ἀερσιλόφους τρυφαλείας,
(1061)  ἡμίσεες μὲν ἐρέσσετʼ ἀμοιβαδίς, ἡμίσεες δὲ
(1062)  δούρασί τε ξυστοῖσι καὶ ἀσπίσιν ἄρσετε νῆα.
(1063)  αὐτὰρ πασσυδίῃ περιώσιον ὄρνυτʼ ἀυτὴν
(1064)  ἀθρόοι, ὄφρα κολῳὸν ἀηθείῃ φοβέωνται
(1065)  νεύοντάς τε λόφους καὶ ἐπήορα δούραθʼ ὕπερθεν.
(1066)  εἰ δέ κεν αὐτὴν νῆσον ἱκώμεθα, δὴ τότʼ ἔπειτα
(1067)  σὺν κελάδῳ σακέεσσι πελώριον ὄρσετε δοῦπον.
(1068)  ὧς ἄρʼ ἔφη· πάντεσσι δʼ ἐπίρροθος ἥνδανε μῆτις.
(1069)  ἀμφὶ δὲ χαλκείας κόρυθας κεφαλῇσιν ἔθεντο
(1070)  δεινὸν λαμπομένας, ἐπὶ δὲ λόφοι ἐσσείοντο
(1071)  φοινίκεοι. καὶ τοὶ μὲν ἀμοιβήδην ἐλάασκον·
(1072)  τοὶ δʼ αὖτʼ ἐγχείῃσι καὶ ἀσπίσι νῆʼ ἐκάλυψαν.
(1073)  ὡς δʼ ὅτε τις κεράμῳ κατερέψεται ἑρκίον ἀνήρ,
(1074)  δώματος ἀγλαΐην τε καὶ ὑετοῦ ἔμμεναι ἄλκαρ,
(1075)  ἄλλῳ δʼ ἔμπεδον ἄλλος ὁμῶς ἐπαμοιβὸς ἄρηρεν·
(1076)  ὧς οἵ γʼ ἀσπίσι νῆα συναρτύναντες ἔρεψαν.
(1077)  οἵη δὲ κλαγγὴ δῄου πέλει ἐξ ὁμάδοιο
(1078)  ἀνδρῶν κινυμένων, ὁπότε ξυνίωσι φάλαγγες,
(1079)  τοίη ἄρʼ ὑψόθι νηὸς ἐς ἠέρα κίδνατʼ ἀυτή.
(1080)  οὐδέ τινʼ οἰωνῶν ἔτʼ ἐσέδρακον, ἀλλʼ ὅτε νήσῳ
(1081)  χρίμψαντες σακέεσσιν ἐπέκτυπον, αὐτίκʼ ἄρʼ οἵγε
(1082)  μυρίοι ἔνθα καὶ ἔνθα πεφυζότες ἠερέθοντο.
(1083)  ὡς δʼ ὁπότε Κρονίδης πυκινὴν ἐφέηκε χάλαζαν
(1084)  ἐκ νεφέων ἀνά τʼ ἄστυ καὶ οἰκία, τοὶ δʼ ὑπὸ τοῖσιν
(1085)  ἐνναέται κόναβον τεγέων ὕπερ εἰσαΐοντες
(1086)  ἧνται ἀκήν, ἐπεὶ οὔ σφε κατέλλαβε χείματος ὥρη
(1087)  ἀπροφάτως, ἀλλὰ πρὶν ἐκαρτύναντο μέλαθρον·
(1088)  ὧς πυκινὰ πτερὰ τοῖσιν ἐφίεσαν ἀίσσοντες
(1089)  ὕψι μάλʼ ἂμ πέλαγος περάτης εἰς οὔρεα γαίης.
(1090)  τίς γὰρ δὴ Φινῆος ἔην νόος, ἐνθάδε κέλσαι
(1091)  ἀνδρῶν ἡρώων θεῖον στόλον; ἢ καὶ ἔπειτα
(1092)  ποῖον ὄνειαρ ἔμελλεν ἐελδομένοισιν ἱκέσθαι;
(1093)  υἱῆες Φρίξοιο μετὰ πτόλιν Ὀρχομενοῖο
(1094)  ἐξ Αἴης ἐνέοντο παρʼ Αἰήταο Κυταίου,
(1095)  Κολχίδα νῆʼ ἐπιβάντες, ἵνʼ ἄσπετον ὄλβον ἄρωνται
(1096)  πατρός· ὁ γὰρ θνῄσκων ἐπετείλατο τήνδε κέλευθον.
(1097)  καὶ δὴ ἔσαν νήσοιο μάλα σχεδὸν ἤματι κείνῳ.
(1098)  Ζεὺς δʼ ἀνέμου βορέαο μένος κίνησεν ἀῆναι,
(1099)  ὕδατι σημαίνων διερὴν ὁδὸν Ἀρκτούροιο·
(1100)  αὐτὰρ ὅ γʼ ἠμάτιος μὲν ἐν οὔρεσι φύλλʼ ἐτίνασσεν
(1101)  τυτθὸν ἐπʼ ἀκροτάτοισιν ἀήσυρος ἀκρεμόνεσσιν·
(1102)  νυκτὶ δʼ ἔβη πόντονδε πελώριος, ὦρσε δὲ κῦμα
(1103)  κεκληγὼς πνοιῇσι· κελαινὴ δʼ οὐρανὸν ἀχλὺς
(1104)  ἄμπεχεν, οὐδέ πῃ ἄστρα διαυγέα φαίνετʼ ἰδέσθαι
(1105)  ἐκ νεφέων, σκοτόεις δὲ περὶ ζόφος ἠρήρειστο.
(1106)  οἱ δʼ ἄρα μυδαλέοι, στυγερὸν τρομέοντες ὄλεθρον,
(1107)  υἱῆες Φρίξοιο φέρονθʼ ὑπὸ κύμασιν αὔτως.
(1108)  ἱστία δʼ ἐξήρπαξʼ ἀνέμου μένος, ἠδὲ καὶ αὐτὴν
(1109)  νῆα διάνδιχʼ ἔαξε τινασσομένην ῥοθίοισιν.
(1110)  ἔνθα δʼ ὑπʼ ἐννεσίῃσι θεῶν πίσυρές περ ἐόντες
(1111)  δούρατος ὠρέξαντο πελωρίου, οἷά τε πολλὰ
(1112)  ῥαισθείσης κεκέδαστο θόοις συναρηρότα γόμφοις.
(1113)  καὶ τοὺς μὲν νῆσόνδε, παρὲξ ὀλίγον θανάτοιο,
(1114)  κύματα καὶ ῥιπαὶ ἀνέμου φέρον ἀσχαλόωντας.
(1115)  αὐτίκα δʼ ἐρράγη ὄμβρος ἀθέσφατος, ὗε δὲ πόντον
(1116)  καὶ νῆσον καὶ πᾶσαν ὅσην κατεναντία νήσου
(1117)  χώρην Μοσσύνοικοι ὑπέρβιοι ἀμφενέμοντο.
(1118)  τοὺς δʼ ἄμυδις κρατερῷ σὺν δούρατι κύματος ὁρμὴ
(1119)  υἱῆας Φρίξοιο μετʼ ἠιόνας βάλε νήσου
(1120)  νύχθʼ ὕπο λυγαίην· τὸ δὲ μυρίον ἐκ Διὸς ὕδωρ
(1121)  λῆξεν ἅμʼ ἠελίω τάχα δʼ ἐγγύθεν ἀντεβόλησαν
(1122)  ἀλλήλοις, Ἄργος δὲ παροίτατος ἔκφατο μῦθον·
(1123) Ἀντόμεθα πρὸς Ζηνὸς Ἐποψίου, οἵτινές ἐστε
(1124)  ἀνδρῶν, εὐμενέειν τε καὶ ἀρκέσσαι χατέουσιν.
(1125)  πόντῳ γὰρ τρηχεῖαι ἐπιβρίσασαι ἄελλαι
(1126)  νηὸς ἀεικελίης διὰ δούρατα πάντʼ ἐκέδασσαν,
(1127)  ᾗ ἔνι πείρομεν οἶμον ἐπὶ χρέος ἐμβεβαῶτες.
(1128)  τούνεκα νῦν ὑμέας γουναζόμεθʼ, αἴ κε πίθησθε,
(1129)  δοῦναι ὅσον τʼ εἴλυμα περὶ χροός, ἠδὲ κομίσσαι
(1130)  ἀνέρας οἰκτείραντας ὁμήλικας ἐν κακότητι.
(1131)  ἀλλʼ ἱκέτας ξείνους Διὸς εἵνεκεν αἰδέσσασθε
(1132)  ξεινίου Ἱκεσίου τε· Διὸς δʼ ἄμφω ἱκέται τε
(1133)  καὶ ξεῖνοι· ὁ δέ που καὶ ἐπόψιος ἄμμι τέτυκται.
(1134)  τὸν δʼ αὖτʼ Αἴσονος υἱὸς ἐπιφραδέως ἐρέεινεν,
(1135)  μαντοσύνας Φινῆος ὀισσάμενος τελέεσθαι·
(1136) ταῦτα μὲν αὐτίκα πάντα παρέξομεν εὐμενέοντες.
(1137)  ἀλλʼ ἄγε μοι κατάλεξον ἐτήτυμον, ὁππόθι γαίης
(1138)  ναίετε, καὶ χρέος οἷον ὑπεὶρ ἅλα νεῖσθαι ἀνώγει,
(1139)  αὐτῶν θ᾽ὑμείων ὄνομα κλυτόν, ἠδὲ γενέθλην.
(1140)  τὸν δʼ Ἄργος προσέειπεν ἀμηχανέων κακότητι·
(1141) Αἰολίδην Φρίξον τινʼ ἀφʼ Ἑλλάδος Αἶαν ἱκέσθαι
(1142)  ἀτρεκέως δοκέω που ἀκούετε καὶ πάρος αὐτοί,
(1143)  Φρίξον, ὅτις πτολίεθρον ἀνήλυθεν Αἰήταο,
(1144)  κριοῦ ἐπεμβεβαώς, τόν ῥα χρύσειον ἔθηκεν
(1145)  Ἑρμείας· κῶας δὲ καὶ εἰσέτι νῦν κεν ἴδοισθε.
(1146)  τὸν μὲν ἔπειτʼ ἔρρεξεν ἑῇς ὑποθημοσύνῃσιν
(1147)  Φυξίῳ ἐκ πάντων Κρονίδῃ Διί. καί μιν ἔδεκτο
(1148)  Αἰήτης μεγάρῳ, κούρην τέ οἱ ἐγγυάλιξεν
(1149)  Χαλκιόπην ἀνάεδνον ἐυφροσύνῃσι νόοιο.
(1150)  τῶν ἐξ ἀμφοτέρων εἰμὲν γένος. ἀλλʼ ὁ μὲν ἤδη
(1151)  γηραιὸς θάνε Φρίξος ἐν Αἰήταο δόμοισιν·
(1152)  ἡμεῖς δʼ αὐτίκα πατρὸς ἐφετμάων ἀλέγοντες
(1153)  νεύμεθʼ ἐς Ὀρχομενὸν κτεάνων Ἀθάμαντος ἕκητι.
(1154)  εἰ δὲ καὶ οὔνομα δῆθεν ἐπιθύεις δεδαῆσθαι,
(1155)  τῷδε Κυτίσσωρος πέλει οὔνομα, τῷ δέ τε Φρόντις,
(1156)  τῷ δὲ Μέλας· ἐμὲ δʼ αὐτὸν ἐπικλείοιτέ κεν Ἄργον.
(1157)  ὧς φάτʼ· ἀριστῆες δὲ συνηβολίῃ κεχάροντο,
(1158)  καί σφεας ἀμφίεπον περιθαμβέες. αὐτὰρ Ἰήσων
(1159)  ἐξαῦτις κατὰ μοῖραν ἀμείψατο τοῖσδʼ ἐπέεσσιν·
(1160) ἦ ἄρα δὴ γνωτοὶ πατρώιοι ἄμμιν ἐόντες
(1161)  λίσσεσθʼ εὐμενέοντας ἐπαρκέσσαι κακότητα.
(1162)  Κρηθεὺς γάρ ῥʼ Ἀθάμας τε κασίγνητοι γεγάασιν.
(1163)  Κρηθῆος δʼ υἱωνὸς ἐγὼ σὺν τοισίδʼ ἑταίροις
(1164)  Ἑλλάδος ἐξ αὐτῆς νέομʼ ἐς πόλιν Αἰήταο.
(1165)  ἀλλὰ τὰ μὲν καὶ ἐσαῦτις ἐνίψομεν ἀλλήλοισιν.
(1166)  νῦν δʼ ἕσσασθε πάροιθεν· ὑπʼ ἐννεσίῃσι δʼ ὀίω
(1167)  ἀθανάτων ἐς χεῖρας ἐμὰς χατέοντας ἱκέσθαι.
(1168)  ἦ ῥα, καὶ ἐκ νηὸς δῶκέ σφισιν εἵματα δῦναι.
(1169)  πασσυδίῃ δἤπειτα κίον μετὰ νηὸν Ἄρηος,
(1170)  μῆλʼ ἱερευσόμενοι· περὶ δʼ ἐσχάρῃ ἐστήσαντο
(1171)  ἐσσυμένως, ἥ τʼ ἐκτὸς ἀνηρεφέος πέλε νηοῦ
(1172)  στιάων· εἴσω δὲ μέλας λίθος ἠρήρειστο
(1173)  ἱερός, ᾧ ποτε πᾶσαι Ἀμαζόνες εὐχετόωντο.
(1174)  οὐδέ σφιν θέμις ἦεν, ὅτʼ ἀντιπέρηθεν ἵκοιντο,
(1175)  μήλων τʼ ἠδὲ βοῶν τῇδʼ ἐσχάρῃ ἱερὰ καίειν·
(1176)  ἀλλʼ ἵππους δαίτρευον, ἐπηετανὸν κομέουσαι.
(1177)  αὐτὰρ ἐπεὶ ῥέξαντες ἐπαρτέα δαῖτʼ ἐπάσαντο,
(1178)  δὴ τότ ἄρʼ Αἰσονίδης μετεφώνεεν, ἦρχέ τε μύθων·
(1179) Ζεὺς ἐτεῇ τὰ ἕκαστʼ ἐπιδέρκεται· οὐδέ μιν ἄνδρες
(1180)  λήθομεν ἔμπεδον, οἵ τε θεουδέες οὐδὲ δίκαιοι.
(1181)  ὡς μὲν γὰρ πατέρʼ ὑμὸν ὑπεξείρυτο φόνοιο
(1182)  μητρυιῆς, καὶ νόσφιν ἀπειρέσιον πόρεν ὄλβον·
(1183)  ὧς δὲ καὶ ὑμέας αὖτις ἀπήμονας ἐξεσάωσεν
(1184)  χείματος οὐλομένοιο. πάρεστι δὲ τῆσδʼ ἐπὶ νηὸς
(1185)  ἔνθα καὶ ἔνθα νέεσθαι, ὅπῃ φίλον, εἴτε μετʼ Αἶαν,
(1186)  εἶτε μετʼ ἀφνειὴν θείου πόλιν Ὀρχομενοῖο.
(1187)  τὴν γὰρ Ἀθηναίη τεχνήσατο, καὶ τάμε χαλκῷ
(1188)  δούρατα Πηλιάδος κορυφῆς πέρι· σὺν δέ οἱ Ἄργος
(1189)  τεῦξεν. ἀτὰρ κείνην γε κακὸν διὰ κῦμʼ ἐκέδασσεν,
(1190)  πρὶν καὶ πετράων σχεδὸν ἐλθεῖν, αἵ τʼ ἐνὶ πόντῳ
(1191)  στεινωπῷ συνίασι πανήμεροι ἀλλήλῃσιν.
(1192)  ἀλλʼ ἄγεθʼ ὧδε καὶ αὐτοὶ ἐς Ἑλλάδα μαιομένοισιν
(1193)  κῶας ἄγειν χρύσειον ἐπίρροθοι ἄμμι πέλεσθε
(1194)  καὶ πλόου ἡγεμονῆες, ἐπεὶ Φρίξοιο θυηλὰς
(1195)  στέλλομαι ἀμπλήσων, Ζηνὸς χόλον Αἰολίδῃσιν.
(1196)  ἴσκε παρηγορέων· οἱ δʼ ἔστυγον εἰσαΐοντες.
(1197)  οὐ γὰρ ἔφαν τεύξεσθαι ἐνηέος Αἰήταο
(1198)  κῶας ἄγειν κριοῖο μεμαότας, ὧδε δʼ ἔειπεν
(1199)  Ἄργος, ἀτεμβόμενος τοῖον στόλον ἀμφιπένεσθαι·
(1200) ὦ φίλοι, ἡμέτερον μὲν ὅσον σθένος, οὔποτʼ ἀρωγῆς
(1201)  σχήσεται, οὐδʼ ἠβαιόν, ὅτε χρειώ τις ἵκηται.
(1202)  ἀλλʼ αἰνῶς ὀλοῇσιν ἀπηνείῃσιν ἄρηρεν
(1203)  Αἰήτης· τῶ καὶ περιδείδια ναυτίλλεσθαι.
(1204)  στεῦται δʼ Ἠελίου γόνος ἔμμεναι· ἀμφὶ δὲ Κόλχων
(1205)  ἔθνεα ναιετάουσιν ἀπείρονα· καὶ δέ κεν Ἄρει
(1206)  σμερδαλέην ἐνοπὴν μέγα τε σθένος ἰσοφαρίζοι.
(1207)  οὐ μὰν οὐδʼ ἀπάνευθεν ἑλεῖν δέρος Αἰήταο
(1208)  ῥηίδιον, τοῖός μιν ὄφις περί τʼ ἀμφί τʼ ἔρυται
(1209)  ἀθάνατος καὶ ἄυπνος, ὃν αὐτὴ Γαῖʼ ἀνέφυσεν
(1210)  Καυκάσου ἐν κνημοῖσι, Τυφαονίη ὅθι πέτρη,
(1211)  ἔνθα Τυφάονά φασι Διὸς Κρονίδαο κεραυνῷ
(1212)  βλήμενον, ὁππότε οἱ στιβαρὰς ἐπορέξατο χεῖρας,
(1213)  θερμὸν ἀπὸ κρατὸς στάξαι φόνον· ἵκετο δʼ αὔτως
(1214)  οὔρεα καὶ πεδίον Νυσήιον, ἔνθʼ ἔτι νῦν περ
(1215)  κεῖται ὑποβρύχιος Σερβωνίδος ὕδασι λίμνης.
(1216)  ὧς ἄρʼ ἔφη· πολέεσσι δʼ ἐπὶ χλόος εἷλε παρειὰς
(1217)  αὐτίκα, τοῖον ἄεθλον ὅτʼ ἔκλυον. αἶψα δὲ Πηλεὺς
(1218)  θαρσαλέοις ἐπέεσσιν ἀμείψατο, φώνησέν τε·
(1219) μηδʼ οὕτως, ἠθεῖε, λίην δειδίσσεο θυμῷ.
(1220)  οὔτε γὰρ ὧδʼ ἀλκὴν ἐπιδευόμεθʼ, ὥστε χερείους
(1221)  ἔμμεναι Αἰήταο σὺν ἔντεσι πειρηθῆναι.
(1222)  ἀλλὰ καὶ ἡμέας οἴω ἐπισταμένους πολέμοιο
(1223)  κεῖσε μολεῖν, μακάρων σχεδὸν αἵματος ἐκγεγαῶτας.
(1224)  τῶ εἰ μὴ φιλότητι δέρος χρύσειον ὀπάσσει,
(1225)  οὔ οἱ χραισμήσειν ἐπιέλπομαι ἔθνεα Κόλχων.
(1226)  ὧς οἵ γʼ ἀλλήλοισιν ἀμοιβαδὸν ἠγορόωντο,
(1227)  μέσφʼ αὖτις δόρποιο κορεσσάμενοι κατέδαρθεν.
(1228)  ἦρι δʼ ἀνεγρομένοισιν ἐυκραὴς ἄεν οὖρος·
(1229)  ἱστία δʼ ἤειραν, τὰ δʼ ὑπαὶ ῥιπῆς ἀνέμοιο
(1230)  τείνετο· ῥίμφα δὲ νῆσον ἀποπροέλειπον Ἄρηος.
(1231)  νυκτὶ δʼ ἐπιπλομένῃ Φιλυρηίδα νῆσον ἄμειβον·
(1232)  ἔνθα μὲν Οὐρανίδης Φιλύρῃ Κρόνος, εὖτʼ ἐν Ὀλύμπῳ
(1233)  Τιτήνων ἤνασσεν, ὁ δὲ Κρηταῖον ὑπʼ ἄντρον
(1234)  Ζεὺς ἔτι Κουρήτεσσι μετετρέφετʼ Ἰδαίοισιν,
(1235)  Ῥείην ἐξαπαφών παρελέξατο· τοὺς δʼ ἐνὶ λέκτροις
(1236)  τέτμε θεὰ μεσσηγύς· ὁ δʼ ἐξ εὐνῆς ἀνορούσας
(1237)  ἔσσυτο χαιτήεντι φυὴν ἐναλίγκιος ἵππῳ·
(1238)  ἡ δʼ αἰδοῖ χῶρόν τε καὶ ἤθεα κεῖνα λιποῦσα
(1239)  Ὠκεανὶς Φιλύρη εἰς οὔρεα μακρὰ Πελασγῶν
(1240)  ἦλθʼ, ἵνα δὴ Χείρωνα πελώριον, ἄλλα μὲν ἵππῳ,
(1241)  ἄλλα θεῷ ἀτάλαντον, ἀμοιβαίῃ τέκεν εὐνῇ.
(1242)  κεῖθεν δʼ αὖ Μάκρωνας ἀπειρεσίην τε Βεχείρων
(1243)  γαῖαν ὑπερφιάλους τε παρεξενέοντο Σάπειρας,
(1244)  Βύζηράς τʼ ἐπὶ τοῖσιν· ἐπιπρὸ γὰρ αἰὲν ἔτεμνον
(1245)  ἐσσυμένως, λιαροῖο φορεύμενοι ἐξ ἀνέμοιο.
(1246)  καὶ δὴ νισσομένοισι μυχὸς διεφαίνετο Πόντου.
(1247)  καὶ δὴ Καυκασίων ὀρέων ἀνέτελλον ἐρίπναι
(1248)  ἠλίβατοι, τόθι γυῖα περὶ στυφελοῖσι πάγοισιν
(1249)  ἰλλόμενος χαλκέῃσιν ἀλυκτοπέδῃσι Προμηθεὺς
(1250)  αἰετὸν ἥπατι φέρβε παλιμπετὲς ἀίσσοντα.
(1251)  τὸν μὲν ἐπʼ ἀκροτάτης ἴδον ἕσπερον ὀξέι ῥοίζῳ
(1252)  νηὸς ὑπερπτάμενον νεφέων σχεδόν· ἀλλὰ καὶ ἔμπης
(1253)  λαίφεα πάντʼ ἐτίναξε, παραιθύξας πτερύγεσσιν.
(1254)  οὐ γὰρʼ ὅ γʼ αἰθερίοιο φυὴν ἔχεν οἰωνοῖο,
(1255)  ἶσα δʼ ἐυξέστοις ὠκύπτερα πάλλεν ἐρετμοῖς,
(1256)  δηρὸν δʼ. οὐ μετέπειτα πολύστονον ἄιον αὐδὴν
(1257)  ἧπαρ ἀνελκομένοιο Προμηθέος· ἔκτυπε δʼ αἰθὴρ
(1258)  οἰμωγῇ, μέσφʼ αὖτις ἀπʼ οὔρεος ἀίσσοντα
(1259)  αἰετὸν ὠμηστὴν αὐτὴν ὁδὸν εἰσενόησαν.
(1260)  ἐννύχιοι δʼ Ἄργοιο δαημοσύνῃσιν ἵκοντο
(1261)  Φᾶσίν τʼ εὐρὺ ῥέοντα, καὶ ἔσχατα πείρατα πόντοι
(1262)  αὐτίκα δʼ ἱστία μὲν καὶ ἐπίκριον ἔνδοθι κοίλης
(1263)  ἱστοδόκης στείλαντες ἐκόσμεον· ἐν δὲ καὶ αὐτὸν
(1264)  ἱστὸν ἄφαρ χαλάσαντο παρακλιδόν· ὦκα δʼ ἐρετμοῖς
(1265)  εἰσέλασαν ποταμοῖο μέγαν ῥόον· αὐτὰρ ὁ πάντῃ
(1266)  καχλάζων ὑπόεικεν. ἔχον δʼ ἐπʼ ἀριστερὰ χειρῶν
(1267)  Καύκασον αἰπήεντα Κυταιίδα τε πτόλιν Αἴης,
(1268)  ἔνθεν δʼ αὖ πεδίον τὸ Ἀρήιον ἱερά τʼ ἄλση
(1269)  τοῖο θεοῦ, τόθι κῶας ὄφις εἴρυτο δοκεύων
(1270)  πεπτάμενον λασίοισιν ἐπὶ δρυὸς ἀκρεμόνεσσιν.
(1271)  αὐτὸς δʼ Αἰσονίδης χρυσέῳ ποταμόνδε κυπέλλῳ
(1272)  οἴνου ἀκηρασίοιο μελισταγέας χέε λοιβὰς
(1273)  γαίῃ τʼ ἐνναέταις τε θεοῖς ψυχαῖς τε καμόντων
(1274)  ἡρώων· γουνοῦτο δʼ ἀπήμονας εἶναι ἀρωγοὺς
(1275)  εὐμενέως, καὶ νηὸς ἐναίσιμα πείσματα δέχθαι.
(1276)  αὐτίκα δʼ Ἀγκαῖος τοῖον μετὰ μῦθον ἔειπεν·
(1277) Κολχίδα μὲν δὴ γαῖαν ἱκάνομεν ἠδὲ ῥέεθρα
(1278)  Φάσιδος· ὥρη δʼ ἧμιν ἐνὶ σφίσι μητιάασθαι,
(1279)  εἴτʼ οὖν μειλιχίῃ πειρησόμεθʼ Αἰήταο,
(1280)  εἴτε καὶ ἀλλοίη τις ἐπήβολος ἔσσεται ὁρμή.
(1281)  ὧς ἔφατʼ· Ἄργου δʼ αὖτε παρηγορίῃσιν Ἰήσων
(1282)  ὑψόθι νῆʼ ἐκέλευσεν ἐπʼ εὐναίῃσιν ἐρύσσαι
(1283)  δάσκιον εἰσελάσαντας ἕλος· τὸ δʼ ἐπισχεδὸν ἦεν
(1284)  νισσομένων, ἔνθʼ οἵγε διὰ κνέφας ηὐλίζοντο.
(1285)  ἠὼς δʼ οὐ μετὰ δηρὸν ἐελδομένοις ἐφαάνθη.
