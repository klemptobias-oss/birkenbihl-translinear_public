(1)  μοῦσαι Πιερίηθεν ἀοιδῇσι κλείουσαι,
(2)  δεῦτε Δίʼ ἐννέπετε, σφέτερον πατέρʼ ὑμνείουσαι.
(3)  ὅν τε διὰ βροτοὶ ἄνδρες ὁμῶς ἄφατοί τε φατοί τε,
(4)  ῥητοί τʼἄρρητοί τε Διὸς μεγάλοιο ἕκητι.
(5)  ῥέα μὲν γὰρ βριάει, ῥέα δὲ βριάοντα χαλέπτει,
(6)  ῥεῖα δʼἀρίζηλον μινύθει καὶ ἄδηλον ἀέξει,
(7)  ῥεῖα δέ τʼἰθύνεισκολιὸν καὶ ἀγήνορα κάρφει
(8)  Ζεὺς ὑψιβρεμέτης, ὃς ὑπέρτατα δώματα ναίει.
(9)  κλῦθι ἰδὼν ἀΐων τε, δίκῃ δʼἴθυνε θέμιστας
(10)  τύνη· ἐγὼ δέ κε Πέρσῃ ἐτήτυμα μυθησαίμην.
(11)  οὐκ ἄρα μοῦνον ἔην Ἐρίδων γένος, ἀλλʼ ἐπὶ γαῖαν
(12)  εἰσὶ δύω· τὴν μέν κεν ἐπαινήσειε νοήσας,
(13)  ἣ δʼἐπιμωμητή· διὰ δʼἄνδιχα θυμὸν ἔχουσιν.
(14)  ἣ μὲν γὰρ πόλεμόν τε κακὸν καὶ δῆριν ὀφέλλει,
(15)  σχετλίη· οὔ τις τήν γε φιλεῖ βροτός, ἀλλʼ ὑπʼ ἀνάγκης
(16)  ἀθανάτων βουλῇσιν Ἔριν τιμῶσι βαρεῖαν.
(17)  τὴν δʼἑτέρην προτέρην μὲν ἐγείνατο Νὺξ ἐρεβεννή,
(18)  θῆκε δέ μιν Κρονίδης ὑψίζυγος, αἰθέρι ναίων,
(19)  γαίης τʼἐν ῥίζῃσι καὶ ἀνδράσι πολλὸν ἀμείνω·
(20)  ἥ τε καὶ ἀπάλαμόν περ ὁμῶς ἐπὶ ἔργον ἐγείρει·
(21)  εἰς ἕτερον γάρ τίς τε ἴδεν ἔργοιο χατίζων
(22)  πλούσιον, ὃς σπεύδει μὲν ἀρώμεναι ἠδὲ φυτεύειν
(23)  οἶκόν τʼεὖ θέσθαι· ζηλοῖ δέ τε γείτονα γείτων
(24)  εἰς ἄφενος σπεύδοντʼ· ἀγαθὴ δʼἜρις ἥδε βροτοῖσιν.
(25)  καὶ κεραμεὺς κεραμεῖ κοτέει καὶ τέκτονι τέκτων,
(26)  καὶ πτωχὸς πτωχῷ φθονέει καὶ ἀοιδὸς ἀοιδῷ.
(27)  ὦ Πέρση, σὺ δὲ ταῦτα τεῷ ἐνικάτθεο θυμῷ,
(28)  μηδέ σʼἜρις κακόχαρτος ἀπʼ ἔργου θυμὸν ἐρύκοι
(29)  νείκεʼ ὀπιπεύοντʼ ἀγορῆς ἐπακουὸν ἐόντα.
(30)  ὤρη γάρ τʼὀλίγη πέλεται νεικέων τʼἀγορέων
(31)  ᾧτινι μὴ βίος ἔνδον ἐπηετανὸς κατάκειται
(32)  ὡραῖος, τὸν γαῖα φέρει, Δημήτερος ἀκτήν.
(33)  τοῦ κε κορεσσάμενος νείκεα καὶ δῆριν ὀφέλλοις
(34)  κτήμασʼ ἐπʼ ἀλλοτρίοις. σοὶ δʼοὐκέτι δεύτερον ἔσται
(35)  ὧδʼ ἔρδειν· ἀλλʼ αὖθι διακρινώμεθα νεῖκος
(36)  ἰθείῃσι δίκῃς, αἵ τʼἐκ Διός εἰσιν ἄρισται.
(37)  ἤδη μὲν γὰρ κλῆρον ἐδασσάμεθʼ, ἄλλα τε πολλὰ
(38)  ἁρπάζων ἐφόρεις μέγα κυδαίνων βασιλῆας
(39)  δωροφάγους, οἳ τήνδε δίκην ἐθέλουσι δικάσσαι.
(40)  νήπιοι, οὐδὲ ἴσασιν ὅσῳ πλέον ἥμισυ παντὸς
(41)  οὐδʼ ὅσον ἐν μαλάχῃ τε καὶ ἀσφοδέλῳ μέγʼ ὄνειαρ.
(42)  κρύψαντες γὰρ ἔχουσι θεοὶ βίον ἀνθρώποισιν.
(43)  ῥηϊδίως γάρ κεν καὶ ἐπʼ ἤματι ἐργάσσαιο,
(44)  ὥστε σε κεἰς ἐνιαυτὸν ἔχειν καὶ ἀεργὸν ἐόντα·
(45)  αἶψά κε πηδάλιον μὲν ὑπὲρ καπνοῦ καταθεῖο,
(46)  ἔργα βοῶν δʼἀπόλοιτο καὶ ἡμιόνων ταλαεργῶν.
(47)  ἀλλὰ Ζεὺς ἔκρυψε χολωσάμενος φρεσὶ ᾗσιν,
(48)  ὅττι μιν ἐξαπάτησε Προμηθεὺς ἀγκυλομήτης·
(49)  τοὔνεκʼ ἄρʼ ἀνθρώποισιν ἐμήσατο κήδεα λυγρά,
(50)  κρύψε δὲ πῦρ· τὸ μὲν αὖτις ἐῢς πάϊς Ἰαπετοῖο
(51)  ἔκλεψʼ ἀνθρώποισι Διὸς παρὰ μητιόεντος
(52)  ἐν κοίλῳ νάρθηκι, λαθὼν Δία τερπικέραυνον.
(53)  τὸν δὲ χολωσάμενος προσέφη νεφεληγερέτα Ζεύς·
(54)  "Ἰαπετιονίδη, πάντων πέρι μήδεα εἰδώς,
(55)  χαίρεις πῦρ κλέψας καὶ ἐμὰς φρένας ἠπεροπεύσας,
(56)  σοί τʼαὐτῷ μέγα πῆμα καὶ ἀνδράσιν ἐσσομένοισιν.
(57)  τοῖς δʼἐγὼ ἀντὶ πυρὸς δώσω κακόν, ᾧ κεν ἅπαντες
(58)  τέρπωνται κατὰ θυμὸν ἑὸν κακὸν ἀμφαγαπῶντες."
(59)  ὣς ἔφατʼ, ἐκ δʼἐγέλασσε πατὴρ ἀνδρῶν τε θεῶν τε·
(60)  Ἥφαιστον δʼἐκέλευσε περικλυτὸν ὅττι τάχιστα
(61)  γαῖαν ὕδει φύρειν, ἐν δʼἀνθρώπου θέμεν αὐδὴν
(62)  καὶ σθένος, ἀθανάτῃς δὲ θεῇς εἰς ὦπα ἐΐσκειν
(63)  παρθενικῆς καλὸν εἶδος ἐπήρατον· αὐτὰρ Ἀθήνην
(64)  ἔργα διδασκῆσαι, πολυδαίδαλον ἱστὸν ὑφαίνειν·
(65)  καὶ χάριν ἀμφιχέαι κεφαλῇ χρυσέην Ἀφροδίτην
(66)  καὶ πόθον ἀργαλέον καὶ γυιοβόρους μελεδώνας·
(67)  ἐν δὲ θέμεν κύνεόν τε νόον καὶ ἐπίκλοπον ἦθος
(68)  Ἑρμείην ἤνωγε, διάκτορον ἀργεϊφόντην.
(69)  ὣς ἔφαθʼ, οἳ δʼἐπίθοντο Διῒ Κρονίωνι ἄνακτι
(70)  αὐτίκα δʼἐκ γαίης πλάσσε κλυτὸς Ἀμφιγυήεις
(71)  παρθένῳ αἰδοίῃ ἴκελον Κρονίδεω διὰ βουλάς·
(72)  ζῶσε δὲ καὶ κόσμησε θεὰ γλαυκῶπις Ἀθήνη·
(73)  ἀμφὶ δέ οἱ Χάριτές τε θεαὶ καὶ πότνια Πειθὼ
(74)  ὅρμους χρυσείους ἔθεσαν χροΐ· ἀμφὶ δὲ τήν γε
(75)  Ὧραι καλλίκομοι στέφον ἄνθεσι εἰαρινοῖσιν·
(76)  πάντα δέ οἱ χροῒ κόσμον ἐφήρμοσε Παλλὰς Ἀθήνη·
(77)  ἐν δʼἄρα οἱ στήθεσσι διάκτορος ἀργεϊφόντης
(78)  ψεύδεά θʼαἱμυλίους τε λόγους καὶ ἐπίκλοπον ἦθος
(79)  τεῦξε Διὸς βουλῇσι βαρυκτύπου· ἐν δʼἄρα φωνὴν
(80)  θῆκε θεῶν κῆρυξ, ὀνόμηνε δὲ τήνδε γυναῖκα
(81)  Πανδώρην, ὅτι πάντες Ὀλύμπια δώματʼ ἔχοντες
(82)  δῶρον ἐδώρησαν, πῆμʼ ἀνδράσιν ἀλφηστῇσιν.
(83)  αὐτὰρ ἐπεὶ δόλον αἰπὺν ἀμήχανον ἐξετέλεσσεν,
(84)  εἰς Ἐπιμηθέα πέμπε πατὴρ κλυτὸν ἀργεϊφόντην
(85)  δῶρον ἄγοντα, θεῶν ταχὺν ἄγγελον· οὐδʼ Ἐπιμηθεὺς
(86)  ἐφράσαθʼ ὥς οἱ ἔειπε Προμηθεὺς μή ποτε δῶρον
(87)  δέξασθαι πὰρ Ζηνὸς Ὀλυμπίου, ἀλλʼ ἀποπέμπειν
(88)  ἐξοπίσω, μή πού τι κακὸν θνητοῖσι γένηται·
(89)  αὐτὰρ ὃ δεξάμενος, ὅτε δὴ κακὸν εἶχʼ, ἐνόησε.
(90)  πρὶν μὲν γὰρ ζώεσκον ἐπὶ χθονὶ φῦλʼ ἀνθρώπων
(91)  νόσφιν ἄτερ τε κακῶν καὶ ἄτερ χαλεποῖο πόνοιο
(92)  νούσων τʼἀργαλέων, αἵ τʼἀνδράσι κῆρας ἔδωκαν.
(93)  αἶψα γὰρ ἐν κακότητι βροτοὶ καταγηράσκουσιν.
(94)  ἀλλὰ γυνὴ χείρεσσι πίθου μέγα πῶμʼ ἀφελοῦσα
(95)  ἐσκέδασʼ, ἀνθρώποισι δʼ ἐμήσατο κήδεα λυγρά.
(96)  μούνη δʼαὐτόθι Ἐλπὶς ἐν ἀρρήκτοισι δόμοισιν
(97)  ἔνδον ἔμεινε πίθου ὑπὸ χείλεσιν οὐδὲ θύραζε
(98)  ἐξέπτη· πρόσθεν γὰρ ἐπέμβαλε πῶμα πίθοιο
(99)  αἰγιόχου βουλῇσι Διὸς νεφεληγερέταο.
(100)  ἄλλα δὲ μυρία λυγρὰ κατʼ ἀνθρώπους ἀλάληται·
(101)  πλείη μὲν γὰρ γαῖα κακῶν, πλείη δὲ θάλασσα·
(102)  νοῦσοι δʼἀνθρώποισιν ἐφʼ ἡμέρῃ, αἳ δʼἐπὶ νυκτὶ
(103)  αὐτόματοι φοιτῶσι κακὰ θνητοῖσι φέρουσαι
(104)  σιγῇ, ἐπεὶ φωνὴν ἐξείλετο μητίετα Ζεύς.
(105)  οὕτως οὔ τί πη ἔστι Διὸς νόον ἐξαλέασθαι.
(106)  εἰ δʼἐθέλεις, ἕτερόν τοι ἐγὼ λόγον ἐκκορυφώσω
(107)  εὖ καὶ ἐπισταμένως· σὺ δʼἐνὶ φρεσὶ βάλλεο σῇσιν
(108)  ὡς ὁμόθεν γεγάασι θεοὶ θνητοί τʼἄνθρωποι.
(109)  χρύσεον μὲν πρώτιστα γένος μερόπων ἀνθρώπων
(110)  ἀθάνατοι ποίησαν Ὀλύμπια δώματʼ ἔχοντες.
(111)  οἳ μὲν ἐπὶ Κρόνου ἦσαν, ὅτʼ οὐρανῷ ἐμβασίλευεν·
(112)  ὥστε θεοὶ δʼἔζωον ἀκηδέα θυμὸν ἔχοντες
(113)  νόσφιν ἄτερ τε πόνων καὶ ὀϊζύος, οὐδέ τι δειλὸν
(114)  γῆρας ἐπῆν, αἰεὶ δὲ πόδας καὶ χεῖρας ὁμοῖοι
(115)  τέρποντʼ ἐν θαλίῃσι, κακῶν ἔκτοσθεν ἁπάντων·
(116)  θνῆσκον δʼὥσθʼ ὕπνῳ δεδμημένοι· ἐσθλὰ δὲ πάντα
(117)  τοῖσιν ἔην· καρπὸν δʼἔφερε ζείδωρος ἄρουρα
(118)  αὐτομάτη πολλόν τε καὶ ἄφθονον· οἳ δʼἐθελημοὶ
(119)  ἥσυχοι ἔργʼ ἐνέμοντο σὺν ἐσθλοῖσιν πολέεσσιν.
(120)  αὐτὰρ ἐπεὶ δὴ τοῦτο γένος κατὰ γαῖα κάλυψε,
(121)  τοὶ μὲν δαίμονες ἁγνοὶ ἐπιχθόνιοι τελέθουσιν
(122)  ἐσθλοί, ἀλεξίκακοι, φύλακες θνητῶν ἀνθρώπων,
(123)  οἵ ῥα φυλάσσουσίν τε δίκας καὶ σχέτλια ἔργα
(124)  ἠέρα ἑσσάμενοι πάντη φοιτῶντες ἐπʼ αἶαν,
(125)  πλουτοδόται· καὶ τοῦτο γέρας βασιλήϊον ἔσχον.
(126)  δεύτερον αὖτε γένος πολὺ χειρότερον μετόπισθεν
(127)  ἀργύρεον ποίησαν Ὀλύμπια δώματʼ ἔχοντες,
(128)  χρυσέῳ οὔτε φυὴν ἐναλίγκιον οὔτε νόημα·
(129)  ἀλλʼ ἑκατὸν μὲν παῖς ἔτεα παρὰ μητέρι κεδνῇ
(130)  ἐτρέφετʼ ἀτάλλων, μέγα νήπιος, ᾧ ἐνὶ οἴκῳ·
(131)  ἀλλʼ ὅτʼ ἄρʼ ἡβήσαι τε καὶ ἥβης μέτρον ἵκοιτο,
(132)  παυρίδιον ζώεσκον ἐπὶ χρόνον, ἄλγεʼ ἔχοντες
(133)  ἀφραδίῃς· ὕβριν γὰρ ἀτάσθαλον οὐκ ἐδύναντο
(134)  ἀλλήλων ἀπέχειν, οὐδʼ ἀθανάτους θεραπεύειν
(135)  ἤθελον οὐδʼ ἔρδειν μακάρων ἱεροῖς ἐπὶ βωμοῖς,
(136)  ᾗ θέμις ἀνθρώποις κατὰ ἤθεα. τοὺς μὲν ἔπειτα
(137)  Ζεὺς Κρονίδης ἔκρυψε χολούμενος, οὕνεκα τιμὰς
(138)  οὐκ ἔδιδον μακάρεσσι θεοῖς οἳ Ὄλυμπον ἔχουσιν.
(139)  αὐτὰρ ἐπεὶ καὶ τοῦτο γένος κατὰ γαῖα κάλυψε,
(140)  τοὶ μὲν ὑποχθόνιοι μάκαρες θνητοὶ καλέονται,
(141)  δεύτεροι, ἀλλʼ ἔμπης τιμὴ καὶ τοῖσιν ὀπηδεῖ.
(142)  Ζεὺς δὲ πατὴρ τρίτον ἄλλο γένος μερόπων ἀνθρώπων
(143)  χάλκειον ποίησʼ, οὐκ ἀργυρέῳ οὐδὲν ὁμοῖον,
(144)  ἐκ μελιᾶν, δεινόν τε καὶ ὄβριμον· οἷσιν Ἄρηος
(145)  ἔργʼ ἔμελε στονόεντα καὶ ὕβριες, οὐδέ τι σῖτον
(146)  ἤσθιον, ἀλλʼ ἀδάμαντος ἔχον κρατερόφρονα θυμόν.
(147)  ἄπλαστοι· μεγάλη δὲ βίη καὶ χεῖρες ἄαπτοι
(148)  ἐξ ὤμων ἐπέφυκον ἐπὶ στιβαροῖσι μέλεσσι.
(149)  τῶν δʼἦν χάλκεα μὲν τεύχεα, χάλκεοι δέ τε οἶκοι,
(150)  χαλκῷ δʼεἰργάζοντο· μέλας δʼοὐκ ἔσκε σίδηρος.
(151)  καὶ τοὶ μὲν χείρεσσιν ὑπὸ σφετέρῃσι δαμέντες
(152)  βῆσαν ἐς εὐρώεντα δόμον κρυεροῦ Ἀΐδαο,
(153)  νώνυμνοι· θάνατος δὲ καὶ ἐκπάγλους περ ἐόντας
(154)  εἷλε μέλας, λαμπρὸν δʼἔλιπον φάος ἠελίοιο.
(155)  αὐτὰρ ἐπεὶ καὶ τοῦτο γένος κατὰ γαῖα κάλυψεν,
(156)  αὖτις ἔτʼ ἄλλο τέταρτον ἐπὶ χθονὶ πουλυβοτείρῃ
(157)  Ζεὺς Κρονίδης ποίησε, δικαιότερον καὶ ἄρειον,
(158)  ἀνδρῶν ἡρώων θεῖον γένος, οἳ καλέονται
(159)  ἡμίθεοι, προτέρη γενεὴ κατʼ ἀπείρονα γαῖαν.
(160)  καὶ τοὺς μὲν πόλεμός τε κακὸς καὶ φύλοπις αἰνὴ
(161)  τοὺς μὲν ὑφʼ ἑπταπύλῳ Θήβῃ, Καδμηΐδι γαίῃ,
(162)  ὤλεσε μαρναμένους μήλων ἕνεκʼ Οἰδιπόδαο,
(163)  τοὺς δὲ καὶ ἐν νήεσσιν ὑπὲρ μέγα λαῖτμα θαλάσσης
(164)  ἐς Τροίην ἀγαγὼν Ἑλένης ἕνεκʼ ἠϋκόμοιο.
(165)  ἔνθʼ ἦ τοι τοὺς μὲν θανάτου τέλος ἀμφεκάλυψε
(166)  τοῖς δὲ δίχʼ ἀνθρώπων βίοτον καὶ ἤθεʼ ὀπάσσας
(167)  Ζεὺς Κρονίδης κατένασσε πατὴρ ἐς πείρατα γαίης.
(168)  καὶ τοὶ μὲν ναίουσιν ἀκηδέα θυμὸν ἔχοντες
(169)  ἐν μακάρων νήσοισι παρʼ Ὠκεανὸν βαθυδίνην,
(170)  ὄλβιοι ἥρωες, τοῖσιν μελιηδέα καρπὸν
(171)  τρὶς ἔτεος θάλλοντα φέρει ζείδωρος ἄρουρα.
(172)  μηκέτʼ ἔπειτʼ ὤφελλον ἐγὼ πέμπτοισι μετεῖναι
(173)  ἀνδράσιν, ἀλλʼ ἢ πρόσθε θανεῖν ἢ ἔπειτα γενέσθαι.
(174)  νῦν γὰρ δὴ γένος ἐστὶ σιδήρεον· οὐδέ ποτʼ ἦμαρ
(175)  παύσονται καμάτου καὶ ὀϊζύος οὐδέ τι νύκτωρ
(176)  φθειρόμενοι· χαλεπὰς δὲ θεοὶ δώσουσι μερίμνας.
(177)  ἀλλʼ ἔμπης καὶ τοῖσι μεμείξεται ἐσθλὰ κακοῖσιν.
(178)  Ζεὺς δʼὀλέσει καὶ τοῦτο γένος μερόπων ἀνθρώπων,
(179)  εὖτʼ ἂν γεινόμενοι πολιοκρόταφοι τελέθωσιν.
(180)  οὐδὲ πατὴρ παίδεσσιν ὁμοίϊος οὐδέ τι παῖδες
(181)  οὐδὲ ξεῖνος ξεινοδόκῳ καὶ ἑταῖρος ἑταίρῳ,
(182)  οὐδὲ κασίγνητος φίλος ἔσσεται, ὡς τὸ πάρος περ.
(183)  αἶψα δὲ γηράσκοντας ἀτιμήσουσι τοκῆας·
(184)  μέμψονται δʼἄρα τοὺς χαλεποῖς βάζοντες ἔπεσσι,
(185)  σχέτλιοι, οὐδὲ θεῶν ὄπιν εἰδότες· οὐδέ κεν οἵ γε
(186)  γηράντεσσι τοκεῦσιν ἀπὸ θρεπτήρια δοῖεν·
(187)  χειροδίκαι· ἕτερος δʼ ἑτέρου πόλιν ἐξαλαπάξει·
(188)  οὐδέ τις εὐόρκου χάρις ἔσσεται οὐδὲ δικαίου
(189)  οὐδʼ ἀγαθοῦ, μᾶλλον δὲ κακῶν ῥεκτῆρα καὶ ὕβριν
(190)  ἀνέρα τιμήσουσι· δίκη δʼἐν χερσί· καὶ αἰδὼς
(191)  οὐκ ἔσται, βλάψει δʼὁ κακὸς τὸν ἀρείονα φῶτα
(192)  μύθοισι σκολιοῖς ἐνέπων, ἐπὶ δʼὅρκον ὀμεῖται.
(193)  ζῆλος δʼἀνθρώποισιν ὀϊζυροῖσιν ἅπασι
(194)  δυσκέλαδος κακόχαρτος ὁμαρτήσει στυγερώπης.
(195)  καὶ τότε δὴ πρὸς Ὄλυμπον ἀπὸ χθονὸς εὐρυοδείης
(196)  λευκοῖσιν φάρεσσι καλυψαμένω χρόα καλὸν
(197)  ἀθανάτων μετὰ φῦλον ἴτον προλιπόντʼ ἀνθρώπους
(198)  Αἰδὼς καὶ Νέμεσις· τὰ δὲ λείψεται ἄλγεα λυγρὰ
(199)  θνητοῖς ἀνθρώποισι· κακοῦ δʼοὐκ ἔσσεται ἀλκή.
(200)  νῦν δʼαἶνον βασιλεῦσιν ἐρέω φρονέουσι καὶ αὐτοῖς·
(201)  ὧδʼ ἴρηξ προσέειπεν ἀηδόνα ποικιλόδειρον
(202)  ὕψι μάλʼ ἐν νεφέεσσι φέρων ὀνύχεσσι μεμαρπώς·
(203)  ἣ δʼἐλεόν, γναμπτοῖσι πεπαρμένη ἀμφʼ ὀνύχεσσι,
(204)  μύρετο· τὴν ὅ γʼἐπικρατέως πρὸς μῦθον ἔειπεν·
(205)  "δαιμονίη, τί λέληκας; ἔχει νύ σε πολλὸν ἀρείων·
(206)  τῇ δʼεἶς ᾗ σʼἂν ἐγώ περ ἄγω καὶ ἀοιδὸν ἐοῦσαν·
(207)  δεῖπνον δʼ,αἴ κʼἐθέλω, ποιήσομαι ἠὲ μεθήσω.
(208)  ἄφρων δʼ,ὅς κʼἐθέλῃ πρὸς κρείσσονας ἀντιφερίζειν·
(209)  νίκης τε στέρεται πρός τʼ αἴσχεσιν ἄλγεα πάσχει."
(210)  ὣς ἔφατʼ ὠκυπέτης ἴρηξ, τανυσίπτερος ὄρνις.
(211)  ὦ Πέρση, σὺ δʼἄκουε δίκης μηδʼ ὕβριν ὄφελλε·
(212)  ὕβρις γάρ τε κακὴ δειλῷ βροτῷ, οὐδὲ μὲν ἐσθλὸς
(213)  ῥηϊδίως φερέμεν δύναται, βαρύθει δέ θʼὑπʼ αὐτῆς
(214)  ἐγκύρσας ἄτῃσιν· ὁδὸς δʼἑτέρηφι παρελθεῖν
(215)  κρείσσων ἐς τὰ δίκαια· δίκη δʼὑπὲρ ὕβριος ἴσχει
(216)  ἐς τέλος ἐξελθοῦσα· παθὼν δέ τε νήπιος ἔγνω.
(217)  αὐτίκα γὰρ τρέχει Ὅρκος ἅμα σκολιῇσι δίκῃσιν·
(218)  τῆς δὲ Δίκης ῥόθος ἑλκομένης ᾗ κʼἄνδρες ἄγωσι
(219)  δωροφάγοι, σκολιῇς δὲ δίκῃς κρίνωσι θέμιστας·
(220)  ἣ δʼἕπεται κλαίουσα πόλιν καὶ ἤθεα λαῶν,
(221)  ἠέρα ἑσσαμένη, κακὸν ἀνθρώποισι φέρουσα,
(222)  οἵ τέ μιν ἐξελάσωσι καὶ οὐκ ἰθεῖαν ἔνειμαν.
(223)  οἳ δὲ δίκας ξείνοισι καὶ ἐνδήμοισι διδοῦσιν
(224)  ἰθείας καὶ μή τι παρεκβαίνουσι δικαίου,
(225)  τοῖσι τέθηλε πόλις, λαοὶ δʼἀνθεῦσιν ἐν αὐτῇ·
(226)  εἰρήνη δʼἀνὰ γῆν κουροτρόφος, οὐδέ ποτʼ αὐτοῖς
(227)  ἀργαλέον πόλεμον τεκμαίρεται εὐρύοπα Ζεύς·
(228)  οὐδέ ποτʼ ἰθυδίκῃσι μετʼ ἀνδράσι λιμὸς ὀπηδεῖ
(229)  οὐδʼ ἄτη, θαλίῃς δὲ μεμηλότα ἔργα νέμονται.
(230)  τοῖσι φέρει μὲν γαῖα πολὺν βίον, οὔρεσι δὲ δρῦς
(231)  ἄκρη μέν τε φέρει βαλάνους, μέσση δὲ μελίσσας·
(232)  εἰροπόκοι δʼὄϊες μαλλοῖς καταβεβρίθασι·
(233)  τίκτουσιν δὲ γυναῖκες ἐοικότα τέκνα γονεῦσι·
(234)  θάλλουσιν δʼἀγαθοῖσι διαμπερές· οὐδʼ ἐπὶ νηῶν
(235)  νίσονται, καρπὸν δὲ φέρει ζείδωρος ἄρουρα.
(236)  οἷς δʼὕβρις τε μέμηλε κακὴ καὶ σχέτλια ἔργα,
(237)  τοῖς δὲ δίκην Κρονίδης τεκμαίρεται εὐρύοπα Ζεύς.
(238)  πολλάκι καὶ ξύμπασα πόλις κακοῦ ἀνδρὸς ἀπηύρα,
(239)  ὅστις ἀλιτραίνῃ καὶ ἀτάσθαλα μηχανάαται.
(240)  τοῖσιν δʼοὐρανόθεν μέγʼ ἐπήγαγε πῆμα Κρονίων,
(241)  λιμὸν ὁμοῦ καὶ λοιμόν, ἀποφθινύθουσι δὲ λαοί·
(242)  οὐδὲ γυναῖκες τίκτουσιν, μινύθουσι δὲ οἶκοι
(243)  Ζηνὸς φραδμοσύνῃσιν Ὀλυμπίου· ἄλλοτε δʼαὖτε
(244)  ἢ τῶν γε στρατὸν εὐρὺν ἀπώλεσεν ἢ ὅ γε τεῖχος
(245)  ἢ νέας ἐν πόντῳ Κρονίδης ἀποτείνυται αὐτῶν.
(246)  ὦ βασιλῆς, ὑμεῖς δὲ καταφράζεσθε καὶ αὐτοὶ
(247)  τήνδε δίκην· ἐγγὺς γὰρ ἐν ἀνθρώποισιν ἐόντες
(248)  ἀθάνατοι φράζονται ὅσοι σκολιῇσι δίκῃσιν
(249)  ἀλλήλους τρίβουσι θεῶν ὄπιν οὐκ ἀλέγοντες.
(250)  τρὶς γὰρ μύριοί εἰσιν ἐπὶ χθονὶ πουλυβοτείρῃ
(251)  ἀθάνατοι Ζηνὸς φύλακες θνητῶν ἀνθρώπων,
(252)  οἵ ῥα φυλάσσουσίν τε δίκας καὶ σχέτλια ἔργα
(253)  ἠέρα ἑσσάμενοι, πάντη φοιτῶντες ἐπʼ αἶαν.
(254)  ἡ δέ τε παρθένος ἐστὶ Δίκη, Διὸς ἐκγεγαυῖα,
(255)  κυδρή τʼαἰδοίη τε θεοῖς οἳ Ὄλυμπον ἔχουσιν,
(256)  καί ῥʼὁπότʼ ἄν τίς μιν βλάπτῃ σκολιῶς ὀνοτάζων,
(257)  αὐτίκα πὰρ Διῒ πατρὶ καθεζομένη Κρονίωνι
(258)  γηρύετʼ ἀνθρώπων ἀδίκων νόον, ὄφρʼ ἀποτείσῃ
(259)  δῆμος ἀτασθαλίας βασιλέων οἳ λυγρὰ νοεῦντες
(260)  ἄλλῃ παρκλίνωσι δίκας σκολιῶς ἐνέποντες.
(261)  ταῦτα φυλασσόμενοι, βασιλῆς, ἰθύνετε μύθους,
(262)  δωροφάγοι, σκολιέων δὲ δικέων ἐπὶ πάγχυ λάθεσθ
(263)  οἷ αὐτῷ κακὰ τεύχει ἀνὴρ ἄλλῳ κακὰ τεύχων,
(264)  ἡ δὲ κακὴ βουλὴ τῷ βουλεύσαντι κακίστη.
(265)  πάντα ἰδὼν Διὸς ὀφθαλμὸς καὶ πάντα νοήσας
(266)  καί νυ τάδʼ, αἴ κʼἐθέλῃσʼ, ἐπιδέρκεται, οὐδέ ἑ λήθει
(267)  οἵην δὴ καὶ τήνδε δίκην πόλις ἐντὸς ἐέργει.
(268)  νῦν δὴ ἐγὼ μήτʼ αὐτὸς ἐν ἀνθρώποισι δίκαιος
(269)  εἴην μήτʼ ἐμὸς υἱός, ἐπεὶ κακὸν ἄνδρα δίκαιον
(270)  ἔμμεναι, εἰ μείζω γε δίκην ἀδικώτερος ἕξει.
(271)  ἀλλὰ τά γʼοὔπω ἔολπα τελεῖν Δία μητιόεντα.
(272)  ὦ Πέρση, σὺ δὲ ταῦτα μετὰ φρεσὶ βάλλεο σῇσι
(273)  καί νυ δίκης ἐπάκουε, βίης δʼἐπιλήθεο πάμπαν.
(274)  τόνδε γὰρ ἀνθρώποισι νόμον διέταξε Κρονίων,
(275)  ἰχθύσι μὲν καὶ θηρσὶ καὶ οἰωνοῖς πετεηνοῖς
(276)  ἔσθειν ἀλλήλους, ἐπεὶ οὐ δίκη ἐστὶ μετʼ αὐτοῖς·
(277)  ἀνθρώποισι δʼἔδωκε δίκην, ἣ πολλὸν ἀρίστη
(278)  γίνεται· εἰ γάρ τίς κʼἐθέλῃ τὰ δίκαιʼ ἀγορεῦσαι
(279)  γινώσκων, τῷ μέν τʼὄλβον διδοῖ εὐρύοπα Ζεύς·
(280)  ὃς δέ κε μαρτυρίῃσιν ἑκὼν ἐπίορκον ὀμόσσας
(281)  ψεύσεται, ἐν δὲ δίκην βλάψας νήκεστον ἀασθῇ,
(282)  τοῦ δέ τʼἀμαυροτέρη γενεὴ μετόπισθε λέλειπται·
(283)  ἀνδρὸς δʼ εὐόρκου γενεὴ μετόπισθεν ἀμείνων.
(284)  σοὶ δʼἐγὼ ἐσθλὰ νοέων ἐρέω, μέγα νήπιε Πέρση·
(285)  τὴν μέν τοι κακότητα καὶ ἰλαδὸν ἔστιν ἑλέσθαι
(286)  ῥηϊδίως· λείη μὲν ὁδός, μάλα δʼἐγγύθι ναίει·
(287)  τῆς δʼἀρετῆς ἱδρῶτα θεοὶ προπάροιθεν ἔθηκαν
(288)  ἀθάνατοι· μακρὸς δὲ καὶ ὄρθιος οἶμος ἐς αὐτὴν
(289)  καὶ τρηχὺς τὸ πρῶτον· ἐπὴν δʼεἰς ἄκρον ἵκηται,
(290)  ῥηϊδίη δὴ ἔπειτα πέλει, χαλεπή περ ἐοῦσα.
(291)  οὗτος μὲν πανάριστος, ὃς αὐτῷ πάντα νοήσει
(292)  φρασσάμενος τά κʼἔπειτα καὶ ἐς τέλος ᾖσιν ἀμείνω·
(293)  ἐσθλὸς δʼαὖ κἀκεῖνος ὃς εὖ εἰπόντι πίθηται·
(294)  ὃς δέ κε μήτʼ αὐτῷ νοέῃ μήτʼ ἄλλου ἀκούων
(295)  ἐν θυμῷ βάλληται, ὃ δʼαὖτʼ ἀχρήϊος ἀνήρ.
(296)  ἀλλὰ σύ γʼἡμετέρης μεμνημένος αἰὲν ἐφετμῆς
(297)  ἐργάζευ, Πέρση, δῖον γένος, ὄφρα σε Λιμὸς
(298)  ἐχθαίρῃ, φιλέῃ δέ σʼἐϋστέφανος Δημήτηρ
(299)  αἰδοίη, βιότου δὲ τεὴν πιμπλῇσι καλιήν·
(300)  Λιμὸς γάρ τοι πάμπαν ἀεργῷ σύμφορος ἀνδρί·
(301)  τῷ δὲ θεοὶ νεμεσῶσι καὶ ἀνέρες ὅς κεν ἀεργὸς
(302)  ζώῃ, κηφήνεσσι κοθούροις εἴκελος ὀργήν,
(303)  οἵ τε μελισσάων κάματον τρύχουσιν ἀεργοὶ
(304)  ἔσθοντες· σοὶ δʼἔργα φίλʼ ἔστω μέτρια κοσμεῖν,
(305)  ὥς κέ τοι ὡραίουβιότου πλήθωσι καλιαί.
(306)  ἐξ ἔργων δʼἄνδρες πολύμηλοί τʼἀφνειοί τε,
(307)  καί τʼἐργαζόμενος πολὺ φίλτερος ἀθανάτοισιν
(308)  ἔσσεαι ἠδὲ βροτοῖς· μάλα γὰρ στυγέουσιν ἀεργούς.
(309)  ἔργον δʼοὐδὲν ὄνειδος, ἀεργίη δέ τʼὄνειδος.
(310)  εἰ δέ κεν ἐργάζῃ, τάχα σε ζηλώσει ἀεργὸς
(311)  πλουτεῦντα· πλούτῳ δʼἀρετὴ καὶ κῦδος ὀπηδεῖ.
(312)  δαίμονι δʼοἷος ἔησθα, τὸ ἐργάζεσθαι ἄμεινον,
(313)  εἴ κεν ἀπʼ ἀλλοτρίων κτεάνων ἀεσίφρονα θυμὸν
(314)  ἐς ἔργον τρέψας μελετᾷς βίου, ὥς σε κελεύω.
(315)  αἰδὼς δʼοὐκ ἀγαθὴ κεχρημένον ἄνδρα κομίζει,
(316)  αἰδώς, ἥ τʼἄνδρας μέγα σίνεται ἠδʼ ὀνίνησιν·
(317)  αἰδώς τοι πρὸς ἀνολβίῃ, θάρσος δὲ πρὸς ὄλβῳ.
(318)  χρήματα δʼοὐχ ἁρπακτά, θεόσδοτα πολλὸν ἀμείνω·
(319)  εἰ γάρ τις καὶ χερσὶ βίῃ μέγαν ὄλβον ἕληται,
(320)  ἢ ὅ γʼἀπὸ γλώσσης ληΐσσεται, οἷά τε πολλὰ
(321)  γίνεται, εὖτʼ ἂν δὴ κέρδος νόον ἐξαπατήσῃ
(322)  ἀνθρώπων, αἰδῶ δέ τʼἀναιδείη κατοπάζῃ,
(323)  ῥεῖα δέ μιν μαυροῦσι θεοί, μινύθουσι δὲ οἶκον
(324)  ἀνέρι τῷ, παῦρον δέ τʼἐπὶ χρόνον ὄλβος ὀπηδεῖ.
(325)  ̓̂ισον δʼὅς θʼἱκέτην ὅς τε ξεῖνον κακὸν ἔρξει,
(326)  ὅς τε κασιγνήτοιο ἑοῦ ἀνὰ δέμνια βαίνῃ
(327)  κρυπταδίῃς εὐνῇς ἀλόχου, παρακαίρια ῥέζων,
(328)  ὅς τέ τευ ἀφραδίῃς ἀλιταίνητʼ ὀρφανὰ τέκνα,
(329)  ὅς τε γονῆα γέροντα κακῷ ἐπὶ γήραος οὐδῷ
(330)  νεικείῃ χαλεποῖσι καθαπτόμενος ἐπέεσσι·
(331)  τῷ δʼἦ τοι Ζεὺς αὐτὸς ἀγαίεται, ἐς δὲ τελευτὴν
(332)  ἔργων ἀντʼ ἀδίκων χαλεπὴν ἐπέθηκεν ἀμοιβήν.
(333)  ἀλλὰ σὺ τῶν μὲν πάμπαν ἔεργʼ ἀεσίφρονα θυμόν.
(334)  κὰδ δύναμιν δʼἔρδειν ἱέρʼ ἀθανάτοισι θεοῖσιν
(335)  ἁγνῶς καὶ καθαρῶς, ἐπὶ δʼἀγλαὰ μηρία καίειν·
(336)  ἄλλοτε δὲ σπονδῇσι θύεσσί τε ἱλάσκεσθαι,
(337)  ἠμὲν ὅτʼ εὐνάζῃ καὶ ὅτʼ ἂν φάος ἱερὸν ἔλθῃ,
(338)  ὥς κέ τοι ἵλαον κραδίην καὶ θυμὸν ἔχωσιν,
(339)  ὄφρʼ ἄλλων ὠνῇ κλῆρον, μὴ τὸν τεὸν ἄλλος.
(340)  τὸν φιλέοντʼ ἐπὶ δαῖτα καλεῖν, τὸν δʼἐχθρὸν ἐᾶσαι·
(341)  τὸν δὲ μάλιστα καλεῖν ὅστις σέθεν ἐγγύθι ναίει·
(342)  εἰ γάρ τοι καὶ χρῆμʼ ἐγκώμιον ἄλλο γένηται,
(343)  γείτονες ἄζωστοι ἔκιον, ζώσαντο δὲ πηοί.
(344)  πῆμα κακὸς γείτων, ὅσσον τʼἀγαθὸς μέγʼ ὄνειαρ·
(345)  ἔμμορέ τοι τιμῆς ὅς τʼἔμμορε γείτονος ἐσθλοῦ·
(346)  οὐδʼ ἂν βοῦς ἀπόλοιτʼ, εἰ μὴ γείτων κακὸς εἴη.
(347)  εὖ μὲν μετρεῖσθαι παρὰ γείτονος, εὖ δʼἀποδοῦναι,
(348)  αὐτῷ τῷ μέτρῳ, καὶ λώιον αἴ κε δύνηαι,
(349)  ὡς ἂν χρηΐζων καὶ ἐς ὕστερον ἄρκιον εὕρῃς.
(350)  μὴ κακὰ κερδαίνειν· κακὰ κέρδεα ἶσʼ ἄτῃσι.
(351)  τὸν φιλέοντα φιλεῖν, καὶ τῷ προσιόντι προσεῖναι.
(352)  καὶ δόμεν ὅς κεν δῷ καὶ μὴ δόμεν ὅς κεν μὴ δῷ·
(353)  δώτῃ μέν τις ἔδωκεν, ἀδώτῃ δʼοὔ τις ἔδωκεν·
(354)  δὼς ἀγαθή, ἅρπαξ δὲ κακή, θανάτοιο δότειρα·
(355)  ὃς μὲν γάρ κεν ἀνὴρ ἐθέλων, ὅ γε καὶ μέγα, δώῃ,
(356)  χαίρει τῷ δώρῳ καὶ τέρπεται ὃν κατὰ θυμόν·
(357)  ὃς δέ κεν αὐτὸς ἕληται ἀναιδείηφι πιθήσας,
(358)  καί τε σμικρὸν ἐόν, τό γʼἐπάχνωσεν φίλον ἦτορ.
(359)  εἰ γάρ κεν καὶ σμικρὸν ἐπὶ σμικρῷ καταθεῖο
(360)  καὶ θαμὰ τοῦτʼ ἔρδοις, τάχα κεν μέγα καὶ τὸ γένοιτο·
(361)  ὃς δʼἐπʼ ἐόντι φέρει, ὃ δʼἀλέξεται αἴθοπα λιμόν.
(362)  οὐδὲ τό γʼεἰν οἴκῳ κατακείμενον ἀνέρα κήδει·
(363)  οἴκοι βέλτερον εἶναι, ἐπεὶ βλαβερὸν τὸ θύρηφιν.
(364)  ἐσθλὸν μὲν παρεόντος ἑλέσθαι, πῆμα δὲ θυμῷ
(365)  χρηΐζειν ἀπεόντος· ἅ σε φράζεσθαι ἄνωγα.
(366)  ἀρχομένου δὲ πίθου καὶ λήγοντος κορέσασθαι,
(367)  μεσσόθι φείδεσθαι· δειλὴ δʼἐν πυθμένι φειδώ.
(368)  μισθὸς δʼἀνδρὶ φίλῳ εἰρημένος ἄρκιος ἔστω·
(369)  καί τε κασιγνήτῳ γελάσας ἐπὶ μάρτυρα θέσθαι·
(370)  πίστεις δʼἄρα ὁμῶς καὶ ἀπιστίαι ὤλεσαν ἄνδρας.
(371)  μηδὲ γυνή σε νόον πυγοστόλος ἐξαπατάτω
(372)  αἱμύλα κωτίλλουσα, τεὴν διφῶσα καλιήν·
(373)  ὃς δὲ γυναικὶ πέποιθε, πέποιθʼ ὅ γε φιλήτῃσιν.
(374)  μουνογενὴς δὲ πάϊς εἴη πατρώϊον οἶκον
(375)  φερβέμεν· ὣς γὰρ πλοῦτος ἀέξεται ἐν μεγάροισιν·
(376)  γηραιὸς δὲ θάνοι ἕτερον παῖδʼ ἐγκαταλείπων.
(377)  ῥεῖα δέ κεν πλεόνεσσι πόροι Ζεὺς ἄσπετον ὄλβον·
(378)  πλείων μὲν πλεόνων μελέτη, μείζων δʼἐπιθήκη.
(379)  σοὶ δʼεἰ πλούτου θυμὸς ἐέλδεται ἐν φρεσὶ σῇσιν,
(380)  ὧδʼ ἔρδειν, καὶ ἔργον ἐπʼ ἔργῳ ἐργάζεσθαι.
(381)  Πληϊάδων Ἀτλαγενέων ἐπιτελλομενάων
(382)  ἄρχεσθʼ ἀμήτου, ἀρότοιο δὲ δυσομενάων.
(383)  αἳ δή τοι νύκτας τε καὶ ἤματα τεσσαράκοντα
(384)  κεκρύφαται, αὖτις δὲ περιπλομένου ἐνιαυτοῦ
(385)  φαίνονται τὰ πρῶτα χαρασσομένοιο σιδήρου.
(386)  οὗτός τοι πεδίων πέλεται νόμος οἵ τε θαλάσσης
(387)  ἐγγύθι ναιετάουσʼ οἵ τʼἄγκεα βησσήεντα
(388)  πόντου κυμαίνοντος ἀπόπροθι, πίονα χῶρον,
(389)  ναίουσιν· γυμνὸν σπείρειν, γυμνὸν δὲ βοωτεῖν,
(390)  γυμνὸν δʼἀμάειν,εἴ χʼὥρια πάντʼ ἐθέλῃσθα
(391)  ἔργα κομίζεσθαι Δημήτερος, ὥς τοι ἕκαστα
(392)  ὥριʼ ἀέξηται,μή πως τὰ μέταζε χατίζων
(393)  πτώσσῃς ἀλλοτρίους οἴκους καὶ μηδὲν ἀνύσσῃς.
(394)  ὡς καὶ νῦν ἐπʼ ἔμʼ ἦλθες· ἐγὼ δέ τοι οὐκ ἐπιδώσω
(395)  οὐδʼ ἐπιμετρήσω· ἐργάζευ, νήπιε Πέρση,
(396)  ἔργα τά τʼἀνθρώποισι θεοὶ διετεκμήραντο,
(397)  μή ποτε σὺν παίδεσσι γυναικί τε θυμὸν ἀχεύων
(398)  ζητεύῃς βίοτον κατὰ γείτονας, οἳ δʼἀμελῶσιν.
(399)  δὶς μὲν γὰρ καὶ τρὶς τάχα τεύξεαι· ἢν δʼἔτι λυπῇς,
(400)  χρῆμα μὲν οὐ πρήξεις, σὺ δʼἐτώσια πόλλʼ ἀγορεύσεις,
(401)  ἀχρεῖος δʼἔσται ἐπέων νομός. ἀλλά σʼἄνωγα
(402)  φράζεσθαι χρειῶν τε λύσιν λιμοῦ τʼἀλεωρήν.
(403)  οἶκον μὲν πρώτιστα γυναῖκά τε βοῦν τʼἀροτῆρα,
(404)  κτητήν, οὐ γαμετήν, ἥτις καὶ βουσὶν ἕποιτο,
(405)  χρήματα δʼεἰν οἴκῳ πάντʼ ἄρμενα ποιήσασθαι,
(406)  μὴ σὺ μὲν αἰτῇς ἄλλον, ὃ δʼἀρνῆται, σὺ δὲ τητᾷ,
(407)  ἡ δʼὥρη παραμείβηται, μινύθῃ δέ τοι ἔργον.
(408)  μηδʼ ἀναβάλλεσθαι ἔς τʼαὔριον ἔς τε ἔνηφι·
(409)  οὐ γὰρ ἐτωσιοεργὸς ἀνὴρ πίμπλησι καλιὴν
(410)  οὐδʼ ἀναβαλλόμενος· μελέτη δέ τοι ἔργον ὀφέλλει·
(411)  αἰεὶ δʼἀμβολιεργὸς ἀνὴρ ἄτῃσι παλαίει.
(412)  ἦμος δὴ λήγει μένος ὀξέος ἠελίοιο
(413)  καύματος ἰδαλίμου, μετοπωρινὸν ὀμβρήσαντος
(414)  Ζηνὸς ἐρισθενέος, μετὰ δὲ τρέπεται βρότεος χρὼς
(415)  πολλὸν ἐλαφρότερος· δὴ γὰρ τότε Σείριος ἀστὴρ
(416)  βαιὸν ὑπὲρ κεφαλῆς κηριτρεφέων ἀνθρώπων
(417)  ἔρχεται ἠμάτιος, πλεῖον δέ τε νυκτὸς ἐπαυρεῖ·
(418)  τῆμος ἀδηκτοτάτη πέλεται τμηθεῖσα σιδήρῳ
(419)  ὕλη, φύλλα δʼἔραζε χέει, πτόρθοιό τε λήγει·
(420)  τῆμος ἄρʼ ὑλοτομεῖν μεμνημένος ὥρια ἔργα·
(421)  ὄλμον μὲν τριπόδην τάμνειν, ὕπερον δὲ τρίπηχυν,
(422)  ἄξονα δʼἑπταπόδην· μάλα γάρ νύ τοι ἄρμενον οὕτω·
(423)  εἰ δέ κεν ὀκταπόδην, ἀπὸ καὶ σφῦράν κε τάμοιο.
(424)  τρισπίθαμον δʼἅψιν τάμνειν δεκαδώρῳ ἀμάξῃ,
(425)  πόλλʼ ἐπικαμπύλα κᾶλα· φέρειν δὲ γύην, ὅτʼ ἂν εὕρῃς,
(426)  εἰς οἶκον, κατʼ ὄρος διζήμενος ἢ κατʼ ἄρουραν,
(427)  πρίνινον· ὃς γὰρ βουσὶν ἀροῦν ὀχυρώτατός ἐστιν,
(428)  εὖτʼ ἂν Ἀθηναίης δμῶος ἐν ἐλύματι πήξας
(429)  γόμφοισιν πελάσας προσαρήρεται ἱστοβοῆι.
(430)  δοιὰ δὲ θέσθαι ἄροτρα, πονησάμενος κατὰ οἶκον,
(431)  αὐτόγυον καὶ πηκτόν, ἐπεὶ πολὺ λώιον οὕτω·
(432)  εἴ χʼἕτερον γʼἄξαις, ἕτερόν κʼἐπὶ βουσὶ βάλοιο.
(433)  δάφνης δʼἢ πτελέης ἀκιώτατοι ἱστοβοῆες.
(434)  δρυὸς ἔλυμα, πρίνου δὲ γύην. βόε δʼἐνναετήρω
(435)  ἄρσενε κεκτῆσθαι· τῶν γὰρ σθένος οὐκ ἀλαπαδνόν·
(436)  ἥβης μέτρον ἔχοντε· τὼ ἐργάζεσθαι ἀρίστω.
(437)  οὐκ ἂν τώ γʼἐρίσαντε ἐν αὔλακι κὰμ μὲν ἄροτρον
(438)  ἄξειαν, τὸ δὲ ἔργον ἐτώσιον αὖθι λίποιεν.
(439)  τοῖς δʼἅμα τεσσαρακονταετὴς αἰζηὸς ἕποιτο
(440)  ἄρτον δειπνήσας τετράτρυφον, ὀκτάβλωμον,
(441)  ὅς κʼἔργου μελετῶν ἰθείην αὔλακʼ ἐλαύνοι,
(442)  μηκέτι παπταίνων μεθʼ ὁμήλικας, ἀλλʼ ἐπὶ ἔργῳ
(443)  θυμὸν ἔχων· τοῦ δʼοὔ τι νεώτερος ἄλλος ἀμείνων
(444)  σπέρματα δάσσασθαι καὶ ἐπισπορίην ἀλέασθαι·
(445)  κουρότερος γὰρ ἀνὴρ μεθʼ ὁμήλικας ἐπτοίηται.
(446)  φράζεσθαι δʼ,εὖτʼ ἂν γεράνου φωνὴν ἐπακούσῃς
(447)  ὑψόθεν ἐκ νεφέων ἐνιαύσια κεκληγυίης,
(448)  ἥ τʼἀρότοιό τε σῆμα φέρει καὶ χείματος ὥρην
(449)  δεικνύει ὀμβρηροῦ,κραδίην δʼἔδακʼ ἀνδρὸς ἀβούτεω·
(450)  δὴ τότε χορτάζειν ἕλικας βόας ἔνδον ἐόντας·
(451)  ῥηΐδιον γὰρ ἔπος εἰπεῖν· "βόε δὸς καὶ ἄμαξαν·"
(452)  ῥηΐδιον δʼἀπανήνασθαι· "πάρα δʼἔργα βόεσσιν."
(453)  φησὶ δʼἀνὴρ φρένας ἀφνειὸς πήξασθαι ἄμαξαν·
(454)  νήπιος, οὐδὲ τὸ οἶδʼ· ἑκατὸν δέ τε δούρατʼ ἀμάξης,
(455)  τῶν πρόσθεν μελέτην ἐχέμεν οἰκήϊα θέσθαι.
(456)  εὖτʼ ἂν δὴ πρώτιστʼ ἄροτος θνητοῖσι φανήῃ,
(457)  δὴ τότʼ ἐφορμηθῆναι, ὁμῶς δμῶές τε καὶ αὐτός,
(458)  αὔην καὶ διερὴν ἀρόων ἀρότοιο καθʼ ὥρην,
(459)  πρῶϊ μάλα σπεύδων, ἵνα τοι πλήθωσιν ἄρουραι.
(460)  ἔαρι πολεῖν· θέρεος δὲ νεωμένη οὔ σʼἀπατήσει·
(461)  νειὸν δὲ σπείρειν ἔτι κουφίζουσαν ἄρουραν.
(462)  νειὸς ἀλεξιάρη παίδων εὐκηλήτειρα.
(463)  εὔχεσθαι δὲ Διῒ χθονίῳ Δημήτερί θʼἁγνῇ
(464)  ἐκτελέα βρίθειν Δημήτερος ἱερὸν ἀκτήν,
(465)  ἀρχόμενος τὰ πρῶτʼ ἀρότου, ὅτʼ ἂν ἄκρον ἐχέτλης
(466)  χειρὶ λαβὼν ὅρπηκι βοῶν ἐπὶ νῶτον ἵκηαι
(467)  ἔνδρυον ἑλκόντων μεσάβων. ὁ δὲ τυτθὸς ὄπισθε
(468)  δμῶος ἔχων μακέλην πόνον ὀρνίθεσσι τιθείη
(469)  σπέρμα κατακρύπτων· εὐθημοσύνη γὰρ ἀρίστη
(470)  θνητοῖς ἀνθρώποις, κακοθημοσύνη δὲ κακίστη.
(471)  ὧδέ κεν ἁδροσύνῃ στάχυες νεύοιεν ἔραζε,
(472)  εἰ τέλος αὐτὸς ὄπισθεν Ὀλύμπιος ἐσθλὸν ὀπάζοι,
(473)  ἐκ δʼἀγγέων ἐλάσειας ἀράχνια, καί σε ἔολπα
(474)  γηθήσειν βιότου αἰρεύμενον ἔνδον ἐόντος.
(475)  εὐοχθέων δʼἵξεαι πολιὸν ἔαρ οὐδὲ πρὸς ἄλλους
(476)  αὐγάσεαι· σέο δʼἄλλος ἀνὴρ κεχρημένος ἔσται.
(477)  εἰ δέ κεν ἠελίοιο τροπῇς ἀρόῳς χθόνα δῖαν,
(478)  ἥμενος ἀμήσεις ὀλίγον περὶ χειρὸς ἐέργων,
(479)  ἀντία δεσμεύων κεκονιμένος, οὐ μάλα χαίρων,
(480)  οἴσεις δʼἐν φορμῷ· παῦροι δέ σε θηήσονται.
(481)  ἄλλοτε δʼἀλλοῖος Ζηνὸς νόος αἰγιόχοιο,
(482)  ἀργαλέος δʼἄνδρεσσι καταθνητοῖσι νοῆσαι.
(483)  εἰ δή κʼὄψʼ ἀρόσῃς, τόδε κέν τοι φάρμακον εἴη·
(484)  ἦμος κόκκυξ κοκκύζει δρυὸς ἐν πετάλοισι
(485)  τὸ πρῶτον, τέρπει δὲ βροτοὺς ἐπʼ ἀπείρονα γαῖαν,
(486)  τῆμος Ζεὺς ὕοι τρίτῳ ἤματι μηδʼ ἀπολήγοι,
(487)  μήτʼ ἄρʼ ὑπερβάλλων βοὸς ὁπλὴν μήτʼ ἀπολείπων·
(488)  οὕτω κʼὀψαρότης πρῳηρότῃ ἰσοφαρίζοι.
(489)  ἐν θυμῷ δʼεὖ πάντα φυλάσσεο· μηδέ σε λήθοι
(490)  μήτʼ ἔαρ γινόμενον πολιὸν μήθʼ ὥριος ὄμβρος.
(491)  πὰρ δʼἴθι χάλκειον θῶκον καὶ ἐπαλέα λέσχην
(492)  ὥρῃ χειμερίῃ, ὁπότε κρύος ἀνέρα ἔργων
(493)  ἰσχάνει, ἔνθα κʼἄοκνος ἀνὴρ μέγα οἶκον ὀφέλλοι,
(494)  μή σε κακοῦ χειμῶνος ἀμηχανίη καταμάρψῃ
(495)  σὺν πενίῃ, λεπτῇ δὲ παχὺν πόδα χειρὶ πιέζῃς.
(496)  πολλὰ δʼἀεργὸς ἀνήρ, κενεὴν ἐπὶ ἐλπίδα μίμνων,
(497)  χρηΐζων βιότοιο, κακὰ προσελέξατο θυμῷ.
(498)  ἐλπὶς δʼοὐκ ἀγαθὴ κεχρημένον ἄνδρα κομίζει,
(499)  ἥμενον ἐν λέσχῃ, τῷ μὴ βίος ἄρκιος εἴη.
(500)  δείκνυε δὲ δμώεσσι θέρευς ἔτι μέσσου ἐόντος·
(501)  "οὐκ αἰεὶ θέρος ἐσσεῖται, ποιεῖσθε καλιάς."
(502)  μῆνα δὲ Ληναιῶνα, κάκʼ ἤματα, βουδόρα πάντα,
(503)  τοῦτον ἀλεύασθαι καὶ πηγάδας, αἵ τʼἐπὶ γαῖαν
(504)  πνεύσαντος Βορέαο δυσηλεγέες τελέθουσιν,
(505)  ὅς τε διὰ Θρῄκης ἱπποτρόφου εὐρέϊ πόντῳ
(506)  ἐμπνεύσας ὤρινε, μέμυκε δὲ γαῖα καὶ ὕλη·
(507)  πολλὰς δὲ δρῦς ὑψικόμους ἐλάτας τε παχείας
(508)  οὔρεος ἐν βήσσῃς πιλνᾷ χθονὶ πουλυβοτείρῃ
(509)  ἐμπίπτων, καὶ πᾶσα βοᾷ τότε νήριτος ὕλη·
(510)  θῆρες δὲ φρίσσουσʼ, οὐρὰς δʼὑπὸ μέζεʼ ἔθεντο·
(511)  τῶν καὶ λάχνῃ δέρμα κατάσκιον· ἀλλά νυ καὶ τῶν
(512)  ψυχρὸς ἐὼν διάησι δασυστέρνων περ ἐόντων·
(513)  καί τε διὰ ῥινοῦ βοὸς ἔρχεται οὐδέ μιν ἴσχει,
(514)  καί τε διʼ αἶγα ἄησι τανύτριχα· πώεα δʼοὔτι,
(515)  οὕνεκʼ ἐπηεταναὶ τρίχες αὐτῶν, οὐ διάησι
(516)  ἲς ἀνέμου Βορέω· τροχαλὸν δὲ γέροντα τίθησιν
(517)  καὶ διὰ παρθενικῆς ἁπαλόχροος οὐ διάησιν,
(518)  ἥ τε δόμων ἔντοσθε φίλῃ παρὰ μητέρι μίμνει,
(519)  οὔπω ἔργα ἰδυῖα πολυχρύσου Ἀφροδίτης,
(520)  εὖ τε λοεσσαμένη τέρενα χρόα καὶ λίπʼ ἐλαίῳ
(521)  χρισαμένη μυχίη καταλέξεται ἔνδοθι οἴκου,
(522)  ἤματι χειμερίῳ, ὅτʼ ἀνόστεος ὃν πόδα τένδει
(523)  ἔν τʼἀπύρῳ οἴκῳ καὶ ἤθεσι λευγαλέοισιν·
(524)  οὐ γάρ οἱ ἠέλιος δείκνυ νομὸν ὁρμηθῆναι,
(525)  ἀλλʼ ἐπὶ κυανέων ἀνδρῶν δῆμόν τε πόλιν τε
(526)  στρωφᾶται, βράδιον δὲ Πανελλήνεσσι φαείνει.
(527)  καὶ τότε δὴ κεραοὶ καὶ νήκεροι ὑληκοῖται
(528)  λυγρὸν μυλιόωντες ἀνὰ δρία βησσήεντα,
(529)  φεύγουσιν, καὶ πᾶσιν ἐνὶ φρεσὶ τοῦτο μέμηλεν,
(530)  οἷ σκέπα μαιόμενοι πυκινοὺς κευθμῶνας ἔχουσι
(531)  κὰκ γλάφυ πετρῆεν· τότε δὴ τρίποδι βροτοὶ ἶσοι,
(532)  οὗ τʼἐπὶ νῶτα ἔαγε, κάρη δʼεἰς οὖδας ὁρᾶται·
(533)  τῷ ἴκελοι φοιτῶσιν, ἀλευόμενοι νίφα λευκήν.
(534)  καὶ τότε ἕσσασθαι ἔρυμα χροός, ὥς σε κελεύω,
(535)  χλαῖνάν τε μαλακὴν καὶ τερμιόεντα χιτῶνα·
(536)  στήμονι δʼἐν παύρῳ πολλὴν κρόκα μηρύσασθαι·
(537)  τὴν περιέσσασθαι, ἵνα τοι τρίχες ἀτρεμέωσι
(538)  μηδʼ ὀρθαὶ φρίσσωσιν ἀειρόμεναι κατὰ σῶμα·
(539)  ἀμφὶ δὲ ποσσὶ πέδιλα βοὸς ἶφι κταμένοιο
(540)  ἄρμενα δήσασθαι, πίλοις ἔντοσθε πυκάσσας·
(541)  πρωτογόνων δʼ ἐρίφων, ὁπότʼ ἂν κρύος ὥριον ἔλθῃ,
(542)  δέρματα συρράπτειν νεύρῳ βοός, ὄφρʼ ἐπὶ νώτῳ
(543)  ὑετοῦ ἀμφιβάλῃ ἀλέην· κεφαλῆφι δʼὕπερθεν
(544)  πῖλον ἔχειν ἀσκητόν, ἵνʼ οὔατα μὴ καταδεύῃ.
(545)  ψυχρὴ γάρ τʼ ἠὼς πέλεται Βορέαο πεσόντος,
(546)  ἠῷος δʼἐπὶ γαῖαν ἀπʼ οὐρανοῦ ἀστερόεντος
(547)  ἀὴρ πυροφόροις τέταται μακάρων ἐπὶ ἔργοις,
(548)  ὅς τε ἀρυσσάμενος ποταμῶν ἀπὸ αἰεναόντων,
(549)  ὑψοῦ ὑπὲρ γαίης ἀρθεὶς ἀνέμοιο θυέλλῃ,
(550)  ἄλλοτε μέν θʼ ὕει ποτὶ ἕσπερον, ἄλλοτʼ ἄησι,
(551)  πυκνὰ Θρηϊκίου Βορέω νέφεα κλονέοντος.
(552)  τὸν φθάμενος ἔργον τελέσας οἶκόνδε νέεσθαι,
(553)  μή ποτέ σʼοὐρανόθεν σκοτόεν νέφος ἀμφικαλύψῃ,
(554)  χρῶτα δὲ μυδαλέον θήῃ κατά θʼεἵματα δεύσῃ·
(555)  ἀλλʼ ὑπαλεύασθαι· μεὶς γὰρ χαλεπώτατος οὗτος,
(556)  χειμέριος, χαλεπὸς προβάτοις, χαλεπὸς δʼἀνθρώποις.
(557)  τῆμος τὤμισυ βουσίν, ἐπʼ ἀνέρι δὲ πλέον εἴη
(558)  ἁρμαλιῆς· μακραὶ γὰρ ἐπίρροθοι εὐφρόναι εἰσίν.
(559)  ταῦτα φυλασσόμενος τετελεσμένον εἰς ἐνιαυτὸν
(560)  ἰσοῦσθαι νύκτας τε καὶ ἤματα, εἰς ὅ κεν αὖτις
(561)  γῆ πάντων μήτηρ καρπὸν σύμμικτον ἐνείκῃ.
(562)  εὖτʼ ἂν δʼἑξήκοντα μετὰ τροπὰς ἠελίοιο
(563)  χειμέριʼ ἐκτελέσῃ Ζεὺς ἤματα, δή ῥα τότʼ ἀστὴρ
(564)  Ἀρκτοῦρος προλιπὼν ἱερὸν ῥόον Ὠκεανοῖο
(565)  πρῶτον παμφαίνων ἐπιτέλλεται ἀκροκνέφαιος.
(566)  τὸν δὲ μέτʼ ὀρθογόη Πανδιονὶς ὦρτο χελιδὼν
(567)  ἐς φάος ἀνθρώποις ἔαρος νέον ἱσταμένοιο·
(568)  τὴν φθάμενος οἴνας περιταμνέμεν· ὣς γὰρ ἄμεινον.
(569)  ἀλλʼ ὁπότʼ ἂν φερέοικος ἀπὸ χθονὸς ἂμ φυτὰ βαίνῃ
(570)  Πληϊάδας φεύγων, τότε δὴ σκάφος οὐκέτι οἰνέων,
(571)  ἀλλʼ ἅρπας τε χαρασσέμεναι καὶ δμῶας ἐγείρειν·
(572)  φεύγειν δὲ σκιεροὺς θώκους καὶ ἐπʼ ἠόα κοῖτον
(573)  ὥρῃ ἐν ἀμήτου,ὅτε τʼἠέλιος χρόα κάρφει·
(574)  τημοῦτος σπεύδειν καὶ οἴκαδε καρπὸν ἀγινεῖν
(575)  ὄρθρου ἀνιστάμενος, ἵνα τοι βίος ἄρκιος εἴη.
(576)  ἠὼς γὰρ τʼἔργοιο τρίτην ἀπομείρεται αἶσαν,
(577)  ἠώς τοι προφέρει μὲν ὁδοῦ, προφέρει δὲ καὶ ἔργου,
(578)  ἠώς, ἥ τε φανεῖσα πολέας ἐπέβησε κελεύθου
(579)  ἀνθρώπους πολλοῖσί τʼ ἐπὶ ζυγὰ βουσὶ τίθησιν.
(580)  ἦμος δὲ σκόλυμός τʼἀνθεῖ καὶ ἠχέτα τέττιξ
(581)  δενδρέῳ ἐφεζόμενος λιγυρὴν καταχεύετʼ ἀοιδὴν
(582)  πυκνὸν ὑπὸ πτερύγων, θέρεος καματώδεος ὥρῃ,
(583)  τῆμος πιόταταί τʼαἶγες, καὶ οἶνος ἄριστος,
(584)  μαχλόταται δὲ γυναῖκες, ἀφαυρότατοι δέ τοι ἄνδρες
(585)  εἰσίν, ἐπεὶ κεφαλὴν καὶ γούνατα Σείριος ἄζει,
(586)  αὐαλέος δέ τε χρὼς ὑπὸ καύματος· ἀλλὰ τότʼ ἤδη
(587)  εἴη πετραίη τε σκιὴ καὶ βίβλινος οἶνος
(588)  μάζα τʼἀμολγαίη γάλα τʼαἰγῶν σβεννυμενάων
(589)  καὶ βοὸς ὑλοφάγοιο κρέας μή πω τετοκυίης
(590)  πρωτογόνων τʼἐρίφων· ἐπὶ δʼαἴθοπα πινέμεν οἶνον,
(591)  ἐν σκιῇ ἑζόμενον, κεκορημένον ἦτορ ἐδωδῆς,
(592)  ἀντίον ἀκραέος Ζεφύρου τρέψαντα πρόσωπα·
(593)  κρήνης δʼἀενάου καὶ ἀπορρύτου ἥ τʼἀθόλωτος
(594)  τρὶς ὕδατος προχέειν, τὸ δὲ τέτρατον ἱέμεν οἴνου.
(595)  δμωσὶ δʼἐποτρύνειν Δημήτερος ἱερὸν ἀκτὴν
(596)  δινέμεν, εὖτʼ ἂν πρῶτα φανῇ σθένος Ὠρίωνος,
(597)  χώρῳ ἐν εὐαεῖ καὶ ἐϋτροχάλῳ ἐν ἀλωῇ.
(598)  μέτρῳ δʼεὖ κομίσασθαι ἐν ἄγγεσιν· αὐτὰρ ἐπὴν δὴ
(599)  πάντα βίον κατάθηαι ἐπάρμενον ἔνδοθι οἴκου,
(600)  θῆτά τʼἄοικον ποιεῖσθαι καὶ ἄτεκνον ἔριθον
(601)  δίζησθαι κέλομαι· χαλεπὴ δʼὑπόπορτις ἔριθος·
(602)  καὶ κύνα καρχαρόδοντα κομεῖν, μὴ φείδεο σίτου,
(603)  μή ποτέ σʼἡμερόκοιτος ἀνὴρ ἀπὸ χρήμαθʼ ἕληται.
(604)  χόρτον δʼἐσκομίσαι καὶ συρφετόν, ὄφρα τοι εἴη
(605)  βουσὶ καὶ ἡμιόνοισιν ἐπηετανόν. αὐτὰρ ἔπειτα
(606)  δμῶας ἀναψῦξαι φίλα γούνατα καὶ βόε λῦσαι.
(607)  εὖτʼ ἂν δʼὨρίων καὶ Σείριος ἐς μέσον ἔλθῃ
(608)  οὐρανόν, Ἀρκτοῦρον δὲ ἴδῃ ῥοδοδάκτυλος Ἠώς,
(609)  ὦ Πέρση, τότε πάντας ἀποδρέπεν οἴκαδε βότρυς,
(610)  δεῖξαι δʼἠελίῳ δέκα τʼἤματα καὶ δέκα νύκτας,
(611)  πέντε δὲ συσκιάσαι, ἕκτῳ δʼεἰς ἄγγεʼ ἀφύσσαι
(612)  δῶρα Διωνύσου πολυγηθέος. αὐτὰρ ἐπὴν δὴ
(613)  Πληϊάδες θʼὙάδες τε τό τε σθένος Ὠρίωνος
(614)  δύνωσιν, τότʼ ἔπειτʼ ἀρότου μεμνημένος εἶναι
(615)  ὡραίου· πλειὼν δὲ κατὰ χθονὸς ἄρμενος εἴη.
(616)  εἰ δέ σε ναυτιλίης δυσπεμφέλου ἵμερος αἱρεῖ·
(617)  εὖτʼ ἂν Πληϊάδες σθένος ὄβριμον Ὠρίωνος
(618)  φεύγουσαι πίπτωσιν ἐς ἠεροειδέα πόντον,
(619)  δὴ τότε παντοίων ἀνέμων θυίουσιν ἀῆται·
(620)  καὶ τότε μηκέτι νῆα ἔχειν ἐνὶ οἴνοπι πόντῳ,
(621)  γῆν δʼἐργάζεσθαι μεμνημένος ὥς σε κελεύω·
(622)  νῆα δʼἐπʼ ἠπείρου ἐρύσαι πυκάσαι τε λίθοισι
(623)  πάντοθεν, ὄφρʼ ἴσχωσʼ ἀνέμων μένος ὑγρὸν ἀέντων,
(624)  χείμαρον ἐξερύσας, ἵνα μὴ πύθῃ Διὸς ὄμβρος.
(625)  ὅπλα δʼἐπάρμενα πάντα τεῷ ἐγκάτθεο οἴκῳ,
(626)  εὐκόσμως στολίσας νηὸς πτερὰ ποντοπόροιο·
(627)  πηδάλιον δʼεὐεργὲς ὑπὲρ καπνοῦ κρεμάσασθαι.
(628)  αὐτὸς δʼὡραῖον μίμνειν πλόον εἰς ὅ κεν ἔλθῃ·
(629)  καὶ τότε νῆα θοὴν ἅλαδʼ ἑλκέμεν, ἐν δέ τε φόρτον
(630)  ἄρμενον ἐντύνασθαι, ἵνʼ οἴκαδε κέρδος ἄρηαι,
(631)  ὥς περ ἐμός τε πατὴρ καὶ σός, μέγα νήπιε Πέρση,
(632)  πλωίζεσκʼ ἐν νηυσί, βίου κεχρημένος ἐσθλοῦ·
(633)  ὅς ποτε καὶ τεῖδʼ ἦλθε πολὺν διὰ πόντον ἀνύσσας,
(634)  Κύμην Αἰολίδα προλιπὼν ἐν νηὶ μελαίνῃ,
(635)  οὐκ ἄφενος φεύγων οὐδὲ πλοῦτόν τε καὶ ὄλβον,
(636)  ἀλλὰ κακὴν πενίην, τὴν Ζεὺς ἄνδρεσσι δίδωσιν.
(637)  νάσσατο δʼἄγχʼ Ἑλικῶνος ὀϊζυρῇ ἐνὶ κώμῃ,
(638)  Ἄσκρῃ, χεῖμα κακῇ, θέρει ἀργαλῇ, οὐδέ ποτʼ ἐσθλῇ.
(639)  τύνη δʼ,ὦ Πέρση, ἔργων μεμνημένος εἶναι
(640)  ὡραίων πάντων, περὶ ναυτιλίης δὲ μάλιστα.
(641)  νῆʼ ὀλίγην αἰνεῖν, μεγάλῃ δʼἐνὶ φορτία θέσθαι·
(642)  μείζων μὲν φόρτος, μεῖζον δʼἐπὶ κέρδεϊ κέρδος
(643)  ἔσσεται, εἴ κʼἄνεμοί γε κακὰς ἀπέχωσιν ἀήτας.
(644)  εὖτʼ ἂν ἐπʼ ἐμπορίην τρέψας ἀεσίφρονα θυμὸν
(645)  βούληαι χρέα τε προφυγεῖν καὶ λιμὸν ἀτερπέα,
(646)  δείξω δή τοι μέτρα πολυφλοίσβοιο θαλάσσης,
(647)  οὔτε τι ναυτιλίης σεσοφισμένος οὔτε τι νηῶν.
(648)  οὐ γάρ πώ ποτε νηὶ γʼ ἐπέπλων εὐρέα πόντον,
(649)  εἰ μὴ ἐς Εὔβοιαν ἐξ Αὐλίδος, ᾗ ποτʼ Ἀχαιοὶ
(650)  μείναντες χειμῶνα πολὺν σὺν λαὸν ἄγειραν
(651)  Ἑλλάδος ἐξ ἱερῆς Τροίην ἐς καλλιγύναικα.
(652)  ἔνθα δʼἐγὼν ἐπʼ ἄεθλα δαΐφρονος Ἀμφιδάμαντος
(653)  Χαλκίδα τʼεἰσεπέρησα· τὰ δὲ προπεφραδμένα πολλὰ
(654)  ἄθλʼ ἔθεσαν παῖδες μεγαλήτορες· ἔνθα μέ φημι
(655)  ὕμνῳ νικήσαντα φέρειν τρίποδʼ ὠτώεντα.
(656)  τὸν μὲν ἐγὼ Μούσῃσʼ Ἑλικωνιάδεσσʼ ἀνέθηκα
(657)  ἔνθα με τὸ πρῶτον λιγυρῆς ἐπέβησαν ἀοιδῆς.
(658)  τόσσον τοι νηῶν γε πεπείρημαι πολυγόμφων·
(659)  ἀλλὰ καὶ ὣς ἐρέω Ζηνὸς νόον αἰγιόχοιο·
(660)  Μοῦσαι γάρ μʼἐδίδαξαν ἀθέσφατον ὕμνον ἀείδειν.
(661)  ἤματα πεντήκοντα μετὰ τροπὰς ἠελίοιο,
(662)  ἐς τέλος ἐλθόντος θέρεος, καματώδεος ὥρης,
(663)  ὡραῖος πέλεται θνητοῖς πλόος· οὔτε κε νῆα
(664)  καυάξαις οὔτʼ ἄνδρας ἀποφθείσειε θάλασσα,
(665)  εἰ δὴ μὴ πρόφρων γε Ποσειδάων ἐνοσίχθων
(666)  ἢ Ζεὺς ἀθανάτων βασιλεὺς ἐθέλῃσιν ὀλέσσαι·
(667)  ἐν τοῖς γὰρ τέλος ἐστὶν ὁμῶς ἀγαθῶν τε κακῶν τε.
(668)  τῆμος δʼεὐκρινέες τʼ αὖραι καὶ πόντος ἀπήμων·
(669)  εὔκηλος τότε νῆα θοὴν ἀνέμοισι πιθήσας
(670)  ἑλκέμεν ἐς πόντον φόρτον τʼἐς πάντα τίθεσθαι·
(671)  σπεύδειν δʼὅττι τάχιστα πάλιν οἶκόνδε νέεσθαι
(672)  μηδὲ μένειν οἶνόν τε νέον καὶ ὀπωρινὸν ὄμβρον
(673)  καὶ χειμῶνʼ ἐπιόντα Νότοιό τε δεινὰς ἀήτας,
(674)  ὅς τʼὤρινε θάλασσαν ὁμαρτήσας Διὸς ὄμβρῳ
(675)  πολλῷ ὀπωρινῷ, χαλεπὸν δέ τε πόντον ἔθηκεν.
(676)  ἄλλος δʼεἰαρινὸς πέλεται πλόος ἀνθρώποισιν·
(677)  ἦμος δὴ τὸ πρῶτον, ὅσον τʼἐπιβᾶσα κορώνη
(678)  ἴχνος ἐποίησεν, τόσσον πέταλʼ ἀνδρὶ φανήῃ
(679)  ἐν κράδῃ ἀκροτάτῃ, τότε δʼἄμβατός ἐστι θάλασσα·
(680)  εἰαρινὸς δʼοὗτος πέλεται πλόος· οὔ μιν ἔγωγε
(681)  αἴνημʼ, οὐ γὰρ ἐμῷ θυμῷ κεχαρισμένος ἐστίν·
(682)  ἁρπακτός· χαλεπῶς κε φύγοις κακόν· ἀλλά νυ καὶ τὰ
(683)  ἄνθρωποι ῥέζουσιν ἀϊδρείῃσι νόοιο·
(684)  χρήματα γὰρ ψυχὴ πέλεται δειλοῖσι βροτοῖσιν.
(685)  δεινὸν δʼἐστὶ θανεῖν μετὰ κύμασιν· ἀλλά σʼἄνωγα
(686)  φράζεσθαι τάδε πάντα μετὰ φρεσὶν ὡς ἀγορεύω.
(687)  μηδʼ ἐν νηυσὶν ἅπαντα βίον κοίλῃσι τίθεσθαι,
(688)  ἀλλὰ πλέω λείπειν, τὰ δὲ μείονα φορτίζεσθαι·
(689)  δεινὸν γὰρ πόντου μετὰ κύμασι πήματι κύρσαι·
(690)  δεινὸν δʼεἴ κʼἐπʼ ἄμαξαν ὑπέρβιον ἄχθος ἀείρας
(691)  ἄξονα καυάξαις καὶ φορτία μαυρωθείη.
(692)  μέτρα φυλάσσεσθαι· καιρὸς δʼἐπὶ πᾶσιν ἄριστος.
(693)  ὡραῖος δὲ γυναῖκα τεὸν ποτὶ οἶκον ἄγεσθαι,
(694)  μήτε τριηκόντων ἐτέων μάλα πόλλʼ ἀπολείπων
(695)  μήτʼ ἐπιθεὶς μάλα πολλά· γάμος δέ τοι ὥριος οὗτος·
(696)  ἡ δὲ γυνὴ τέτορʼ ἡβώοι, πέμπτῳ δὲ γαμοῖτο.
(697)  παρθενικὴν δὲ γαμεῖν, ὥς κʼἤθεα κεδνὰ διδάξῃς,
(698)  τὴν δὲ μάλιστα γαμεῖν, ἥτις σέθεν ἐγγύθι ναίει
(699)  πάντα μάλʼ ἀμφὶς ἰδών, μὴ γείτοσι χάρματα γήμῃς.
(700)  οὐ μὲν γάρ τι γυναικὸς ἀνὴρ ληΐζετʼ ἄμεινον
(701)  τῆς ἀγαθῆς, τῆς δʼαὖτε κακῆς οὐ ῥίγιον ἄλλο,
(702)  δειπνολόχης, ἥ τʼἄνδρα καὶ ἴφθιμόν περ ἐόντα
(703)  εὕει ἄτερ δαλοῖο καὶ ὠμῷ γήραϊ δῶκεν.
(704)  εὖ δʼὄπιν ἀθανάτων μακάρων πεφυλαγμένος εἶναι.
(705)  μὴ δὲ κασιγνήτῳ ἶσον ποιεῖσθαι ἑταῖρον·
(706)  εἰ δέ κε ποιήσῃς, μή μιν πρότερος κακὸν ἔρξαι
(707)  μηδὲ ψεύδεσθαιγλώσσης χάριν· εἰ δέ σέ γʼἄρχῃ
(708)  ἤ τι ἔπος εἰπὼν ἀποθύμιον ἠὲ καὶ ἔρξας,
(709)  δὶς τόσα τείνυσθαι μεμνημένος· εἰ δέ κεν αὖτις
(710)  ἡγῆτʼ ἐς φιλότητα, δίκην δʼἐθέλῃσι παρασχεῖν,
(711)  δέξασθαι· δειλός τοι ἀνὴρ φίλον ἄλλοτε ἄλλον
(712)  ποιεῖται· σὲ δὲ μή τι νόος κατελεγχέτω εἶδος.
(713)  μηδὲ πολύξεινον μηδʼ ἄξεινον καλέεσθαι,
(714)  μηδὲ κακῶν ἕταρον μηδʼ ἐσθλῶν νεικεστῆρα.
(715)  μηδέ ποτʼ οὐλομένην πενίην θυμοφθόρον ἀνδρὶ
(716)  τέτλαθʼ ὀνειδίζειν, μακάρων δόσιν αἰὲν ἐόντων.
(717)  γλώσσης τοι θησαυρὸς ἐν ἀνθρώποισιν ἄριστος
(718)  φειδωλῆς, πλείστη δὲ χάρις κατὰ μέτρον ἰούσης·
(719)  εἰ δὲ κακὸν εἴποις, τάχα κʼαὐτὸς μεῖζον ἀκούσαις.
(720)  μηδὲ πολυξείνουδαιτὸς δυσπέμφελος εἶναι·
(721)  ἐκ κοινοῦ πλείστη τε χάρις δαπάνη τʼὀλιγίστη.
(722)  μηδέ ποτʼ ἐξ ἠοῦςΔιῒ λείβειν αἴθοπα οἶνον
(723)  χερσὶν ἀνίπτοισιν μηδʼ ἄλλοις ἀθανάτοισιν·
(724)  οὐ γὰρ τοί γε κλύουσιν, ἀποπτύουσι δέ τʼἀράς.
(725)  μηδʼ ἄντʼ ἠελίου τετραμμένος ὀρθὸς ὀμιχεῖν,
(726)  αὐτὰρ ἐπεί κε δύῃ, μεμνημένος, ἔς τʼἀνιόντα,
(727)  μὴ δʼἀπογυμνωθείς· μακάρων τοι νύκτες ἔασιν.
(728)  μήτʼ ἐν ὁδῷ μήτʼ ἐκτὸς ὁδοῦ προβάδην οὐρήσῃς·
(729)  ἑζόμενος δʼὅ γε θεῖος ἀνήρ, πεπνυμένα εἰδώς,
(730)  ἢ ὅ γε πρὸς τοῖχον πελάσας εὐερκέος αὐλῆς.
(731)  μηδʼ αἰδοῖα γονῇ πεπαλαγμένος ἔνδοθι οἴκου
(732)  ἱστίῃ ἐμπελαδὸν παραφαινέμεν, ἀλλʼ ἀλέασθαι.
(733)  μηδʼ ἀπὸ δυσφήμοιο τάφου ἀπονοστήσαντα
(734)  σπερμαίνειν γενεήν, ἀλλʼ ἀθανάτων ἀπὸ δαιτός.
(735)  μηδʼ ἐπὶ κρηνάων οὐρεῖν, μάλα δʼἐξαλέασθαι.
(736)  μηδέ ποτʼ ἀενάων ποταμῶν καλλίρροον ὕδωρ
(737)  ποσσὶ περᾶν πρίν γʼεὔξῃ ἰδὼν ἐς καλὰ ῥέεθρα
(738)  χεῖρας νιψάμενος πολυηράτῳ ὕδατι λευκῷ.
(739)  ὃς ποταμὸν διαβῇ κακότητʼ ἰδὲ χεῖρας ἄνιπτος,
(740)  τῷ δὲ θεοὶ νεμεσῶσι καὶ ἄλγεα δῶκαν ὀπίσσω.
(741)  μηδʼ ἀπὸ πεντόζοιο θεῶν ἐν δαιτὶ θαλείῃ
(742)  αὖον ἀπὸ χλωροῦ τάμνειν αἴθωνι σιδήρῳ.
(743)  μηδέ ποτʼ οἰνοχόην τιθέμεν κρητῆρος ὕπερθεν
(744)  πινόντων· ὀλοὴ γὰρ ἐπʼ αὐτῷ μοῖρα τέτυκται.
(745)  μηδὲ δόμον ποιῶν ἀνεπίξεστον καταλείπειν,
(746)  μή τοι ἐφεζομένη κρώξῃ λακέρυζα κορώνη.
(747)  μηδʼ ἀπὸ χυτροπόδων ἀνεπιρρέκτων ἀνελόντα
(748)  ἔσθειν μηδὲ λόεσθαι· ἐπεὶ καὶ τοῖς ἔπι ποινή.
(749)  μηδʼ ἐπʼ ἀκινήτοισι καθίζειν, οὐ γὰρ ἄμεινον,
(750)  παῖδα δυωδεκαταῖον, ὅ τʼἀνέρʼ ἀνήνορα ποιεῖ,
(751)  μηδὲ δυωδεκάμηνον· ἴσον καὶ τοῦτο τέτυκται.
(752)  μηδὲ γυναικείῳ λουτρῷ χρόα φαιδρύνεσθαι
(753)  ἀνέρα· λευγαλέη γὰρ ἐπὶ χρόνον ἔστʼ ἐπὶ καὶ τῷ
(754)  ποινή. μηδʼ ἱεροῖσιν ἐπʼ αἰθομένοισι κυρήσας
(755)  μωμεύειν ἀΐδηλα· θεός νύ τι καὶ τὰ νεμεσσᾷ.
(756)  μηδέ ποτʼ ἐν προχοῇς ποταμῶν ἅλαδε προρεόντων
(757)  μηδʼ ἐπὶ κρηνάων οὐρεῖν, μάλα δʼἐξαλέασθαι·
(758)  μηδʼ ἐναποψύχειν· τὸ γὰρ οὔ τοι λώιόν ἐστιν.
(759)  ὧδʼ ἔρδειν· δεινὴν δὲ βροτῶν ὑπαλεύεο φήμην·
(760)  φήμη γάρ τε κακὴ πέλεται κούφη μὲν ἀεῖραι
(761)  ῥεῖα μάλʼ, ἀργαλέη δὲ φέρειν, χαλεπὴ δʼἀποθέσθαι.
(762)  φήμη δʼοὔ τις πάμπαν ἀπόλλυται, ἥντινα πολλοὶ
(763)  λαοὶ φημίξουσι· θεός νύ τίς ἐστι καὶ αὐτή.
(764)  ἤματα δʼἐκ Διόθεν πεφυλαγμένος εὖ κατὰ μοῖραν
(765)  πεφραδέμεν δμώεσσι τριηκάδα μηνὸς ἀρίστην
(766)  ἔργα τʼἐποπτεύεινἠδʼ ἁρμαλιὴν δατέασθαι.
(767)  αἵδε γὰρ ἡμέραι εἰσὶ Διὸς παρὰ μητιόεντος,
(768)  εὖτʼ ἂν ἀληθείην λαοὶ κρίνοντες ἄγωσιν·
(769)  πρῶτον ἔνη τετράς τε καὶ ἑβδόμη ἱερὸν ἦμαρ·
(770)  τῇ γὰρ Ἀπόλλωνα χρυσάορα γείνατο Λητώ·
(771)  ὀγδοάτη δʼἐνάτη τε δύω γε μὲν ἤματα μηνὸς
(772)  ἔξοχʼ ἀεξομένοιο βροτήσια ἔργα πένεσθαι·
(773)  ἑνδεκάτη δὲ δυωδεκάτη τʼἄμφω γε μὲν ἐσθλαὶ
(774)  ἠμὲν ὄϊς πείκειν ἠδʼ εὔφρονα καρπὸν ἀμᾶσθαι·
(775)  ἡ δὲ δυωδεκάτη τῆς ἑνδεκάτης μέγʼ ἀμείνων·
(776)  τῇ γάρ τοι νεῖ νήματʼ ἀερσιπότητος ἀράχνης
(777)  ἤματος ἐκ πλείου, ὅτε τʼἴδρις σωρὸν ἀμᾶται·
(778)  τῇ δʼἱστὸν στήσαιτο γυνὴ προβάλοιτό τε ἔργον.
(779)  μηνὸς δʼἱσταμένου τρεισκαιδεκάτην ἀλέασθαι
(780)  σπέρματος ἄρξασθαι· φυτὰ δʼἐνθρέψασθαι ἀρίστη.
(781)  ἕκτη δʼἡ μέσση μάλʼ ἀσύμφορός ἐστι φυτοῖσιν,
(782)  ἀνδρογόνος δʼἀγαθή· κούρῃ δʼοὐ σύμφορός ἐστιν
(783)  οὔτε γενέσθαι πρῶτʼ οὔτʼ ἂρ γάμου ἀντιβολῆσαι.
(784)  οὐδὲ μὲν ἡ πρώτη ἕκτη κούρῃ γε γενέσθαι
(785)  ἄρμενος, ἀλλʼ ἐρίφους τάμνειν καὶ πώεα μήλων,
(786)  σηκόν τʼἀμφιβαλεῖν ποιμνήϊον ἤπιον ἦμαρ·
(787)  ἐσθλὴ δʼἀνδρογόνος· φιλέοι δʼὅ γε κέρτομα βάζειν
(788)  ψεύδεά θʼαἱμυλίους τε λόγους κρυφίους τʼὀαρισμούς.
(789)  μηνὸς δʼὀγδοάτῃ κάπρον καὶ βοῦν ἐρίμυκον
(790)  ταμνέμεν, οὐρῆας δὲ δυωδεκάτῃ ταλαεργούς.
(791)  εἰκάδι δʼἐν μεγάλῃ, πλέῳ ἤματι, ἵστορα φῶτα
(792)  γείνασθαι· μάλα γάρ τε νόον πεπυκασμένος ἔσται.
(793)  ἐσθλὴ δʼἀνδρογόνος δεκάτη, κούρῃ δέ τε τετρὰς
(794)  μέσση· τῇ δέ τε μῆλα καὶ εἰλίποδας ἕλικας βοῦς
(795)  καὶ κύνα καρχαρόδοντα καὶ οὐρῆας ταλαεργοὺς
(796)  πρηΰνειν ἐπὶ χεῖρα τιθείς· πεφύλαξο δὲ θυμῷ
(797)  τετράδʼ ἀλεύασθαι φθίνοντός θʼἱσταμένου τε
(798)  ἄλγεα· θυμοβορεῖν μάλα τοι τετελεσμένον ἦμαρ.
(799)  ἐν δὲ τετάρτῃ μηνὸς ἄγεσθʼ εἰς οἶκον ἄκοιτιν
(800)  οἰωνοὺς κρίνας οἳ ἐπʼ ἔργματι τούτῳ ἄριστοι.
(801)  πέμπτας δʼἐξαλέασθαι, ἐπεὶ χαλεπαί τε καὶ αἰναί·
(802)  ἐν πέμπτῃ γάρ φασιν Ἐρινύας ἀμφιπολεύειν
(803)  ὅρκον γεινόμενον, τὸν Ἔρις τέκε πῆμʼ ἐπιόρκοις.
(804)  μέσσῃ δʼἑβδομάτῃ Δημήτερος ἱερὸν ἀκτὴν
(805)  εὖ μάλʼ ὀπιπεύοντα ἐϋτροχάλῳ ἐν ἀλωῇ
(806)  βάλλειν, ὑλοτόμον τε ταμεῖν θαλαμήϊα δοῦρα
(807)  νήϊά τε ξύλα πολλά, τά τʼἄρμενα νηυσὶ πέλονται.
(808)  τετράδι δʼἄρχεσθαι νῆας πήγνυσθαι ἀραιάς.
(809)  εἰνὰς δʼἡ μέσση ἐπὶ δείελα λώιον ἦμαρ·
(810)  πρωτίστη δʼεἰνὰς παναπήμων ἀνθρώποισιν·
(811)  ἐσθλὴ μὲν γάρ θʼἥ γε φυτευέμεν ἠδὲ γενέσθαι
(812)  ἀνέρι τʼἠδὲ γυναικί, καὶ οὔποτε πάγκακον ἦμαρ.
(813)  παῦροι δʼαὖτε ἴσασι τρισεινάδα μηνὸς ἀρίστην
(814)  ἄρξασθαί τε πίθου καὶ ἐπὶ ζυγὸν αὐχένι θεῖναι
(815)  βουσὶ καὶ ἡμιόνοισι καὶ ἵπποις ὠκυπόδεσσι,
(816)  νῆα πολυκλήϊδα θοὴν εἰς οἴνοπα πόντον
(817)  εἰρύμεναι· παῦροι δέ τʼἀληθέα κικλήσκουσιν.
(818)  τετράδι δʼοἶγε πίθον· περὶ πάντων ἱερὸν ἦμαρ
(819)  μέσση· παῦροι δʼαὖτε μετʼ εἰκάδα μηνὸς ἀρίστην
(820)  ἠοῦς γεινομένης· ἐπὶ δείελα δʼἐστὶ χερείων.
(821)  αἵδε μὲν ἡμέραι εἰσὶν ἐπιχθονίοις μέγʼ ὄνειαρ·
(822)  αἱ δʼἄλλαι μετάδουποι, ἀκήριοι, οὔ τι φέρουσαι.
(823)  ἄλλος δʼἀλλοίην αἰνεῖ, παῦροι δὲ ἴσασιν.
(824)  ἄλλοτε μητρυιὴ πέλει ἡμέρη, ἄλλοτε μήτηρ.
(825)  τάων εὐδαίμων τε καὶ ὄλβιος ὃς τάδε πάντα
(826)  εἰδὼς ἐργάζηται ἀναίτιος ἀθανάτοισιν,
(827)  ὄρνιθας κρίνων καὶ ὑπερβασίας ἀλεείνων.
