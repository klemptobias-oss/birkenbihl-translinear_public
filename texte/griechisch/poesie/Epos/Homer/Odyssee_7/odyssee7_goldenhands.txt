(1)  ὧς ὁ μὲν ἔνθʼ ἠρᾶτο πολύτλας δῖος Ὀδυσσεύς,
(2)  κούρην δὲ προτὶ ἄστυ φέρεν μένος ἡμιόνοιϊν.
(3)  ἡ δʼὅτε δὴ οὗ πατρὸς ἀγακλυτὰ δώμαθʼ ἵκανε,
(4)  στῆσεν ἄρʼ ἐν προθύροισι, κασίγνητοι δέ μιν ἀμφὶς
(5)  ἵσταντʼ ἀθανάτοις ἐναλίγκιοι, οἵ ῥʼὑπʼ ἀπήνης
(6)  ἡμιόνους ἔλυον ἐσθῆτά τε ἔσφερον εἴσω.
(7)  αὐτὴ δʼἐς θάλαμον ἑὸν ἤϊε· δαῖε δέ οἱ πῦρ
(8)  γρηῢς Ἀπειραίη, θαλαμηπόλος Εὐρυμέδουσα,
(9)  τήν ποτʼ Ἀπείρηθεν νέες ἤγαγον ἀμφιέλισσαι·
(10)  Ἀλκινόῳ δʼαὐτὴν γέρας ἔξελον, οὕνεκα πᾶσι
(11)  Φαιήκεσσιν ἄνασσε, θεοῦ δʼὣς δῆμος ἄκουεν·
(12)  ἣ τρέφε Ναυσικάαν λευκώλενον ἐν μεγάροισιν.
(13)  ἥ οἱ πῦρ ἀνέκαιε καὶ εἴσω δόρπον ἐκόσμει.
(14)  καὶ τότʼ Ὀδυσσεὺς ὦρτο πόλινδʼ ἴμεν· ἀμφὶ δʼἈθήνη
(15)  πολλὴν ἠέρα χεῦε φίλα φρονέουσʼ Ὀδυσῆϊ,
(16)  μή τις Φαιήκων μεγαθύμων ἀντιβολήσας
(17)  κερτομέοι τʼἐπέεσσι καὶ ἐξερέοιθʼ ὅτις εἴη.
(18)  ἀλλʼ ὅτε δὴ ἄρʼ ἔμελλε πόλιν δύσεσθαι ἐραννήν,
(19)  ἔνθα οἱ ἀντεβόλησε θεά, γλαυκῶπις Ἀθήνη,
(20)  παρθενικῇ ἐϊκυῖα νεήνιδι, κάλπιν ἐχούσῃ.
(21)  στῆ δὲ πρόσθʼ αὐτοῦ, ὁ δʼἀνείρετο δῖος Ὀδυσσεύς·
(22)  ὦ τέκος, οὐκ ἄν μοι δόμον ἀνέρος ἡγήσαιο
(23)  Ἀλκινόου, ὃς τοῖσδε μετʼ ἀνθρώποισιν ἀνάσσει;
(24)  καὶ γὰρ ἐγὼ ξεῖνος ταλαπείριος ἐνθάδʼ ἱκάνω
(25)  τηλόθεν ἐξ ἀπίης γαίης· τῶ οὔ τινα οἶδα
(26)  ἀνθρώπων, οἳ τήνδε πόλιν καὶ γαῖαν ἔχουσι.
(27)  τὸν δʼαὖτε προσέειπε θεά γλαυκῶπις Ἀθήνη·
(28)  τοιγὰρ ἐγώ τοι, ξεῖνε πάτερ, δόμον, ὅν με κελεύεις,
(29)  δείξω, ἐπεί μοι πατρὸς ἀμύμονος ἐγγύθι ναίει.
(30)  ἀλλʼ ἴθι σιγῇ τοῖον, ἐγὼ δʼὁδὸν ἡγεμονεύσω,
(31)  μηδέ τινʼ ἀνθρώπων προτιόσσεο μηδʼ ἐρέεινε.
(32)  οὐ γὰρ ξείνους οἵ γε μάλʼ ἀνθρώπους ἀνέχονται,
(33)  οὐδʼ ἀγαπαζόμενοι φιλέουσʼ ὅς κʼἄλλοθεν ἔλθῃ.
(34)  νηυσὶ θοῇσιν τοί γε πεποιθότες ὠκείῃσι
(35)  λαῖτμα μέγʼ ἐκπερόωσιν, ἐπεί σφισι δῶκʼ ἐνοσίχθων·
(36)  τῶν νέες ὠκεῖαι ὡς εἰ πτερὸν ἠὲ νόημα.
(37)  ὣς ἄρα φωνήσασʼ ἡγήσατο Παλλὰς Ἀθήνη
(38)  καρπαλίμως· ὁ δʼἔπειτα μετʼ ἴχνια βαῖνε θεοῖο.
(39)  τὸν δʼἄρα Φαίηκες ναυσικλυτοὶ οὐκ ἐνόησαν
(40)  ἐρχόμενον κατὰ ἄστυ διὰ σφέας· οὐ γὰρ Ἀθήνη
(41)  εἴα ἐϋπλόκαμος, δεινὴ θεός, ἥ ῥά οἱ ἀχλὺν
(42)  θεσπεσίην κατέχευε φίλα φρονέουσʼ ἐνὶ θυμῷ.
(43)  θαύμαζεν δʼὈδυσεὺς λιμένας καὶ νῆας ἐΐσας
(44)  αὐτῶν θʼἡρώων ἀγορὰς καὶ τείχεα μακρὰ
(45)  ὑψηλά, σκολόπεσσιν ἀρηρότα, θαῦμα ἰδέσθαι.
(46)  ἀλλʼ ὅτε δὴ βασιλῆος ἀγακλυτὰ δώμαθʼ ἵκοντο,
(47)  τοῖσι δὲ μύθων ἦρχε θεά, γλαυκῶπις Ἀθήνη·
(48)  οὗτος δή τοι, ξεῖνε πάτερ, δόμος, ὅν με κελεύεις
(49)  πεφραδέμεν· δήεις δὲ διοτρεφέας βασιλῆας
(50)  δαίτην δαινυμένους· σὺ δʼἔσω κίε, μηδέ τι θυμῷ
(51)  τάρβει· θαρσαλέος γὰρ ἀνὴρ ἐν πᾶσιν ἀμείνων
(52)  ἔργοισιν τελέθει, εἰ καί ποθεν ἄλλοθεν ἔλθοι.
(53)  δέσποιναν μὲν πρῶτα κιχήσεαι ἐν μεγάροισιν·
(54)  Ἀρήτη δʼὄνομʼ ἐστὶν ἐπώνυμον, ἐκ δὲ τοκήων
(55)  τῶν αὐτῶν οἵ περ τέκον Ἀλκίνοον βασιλῆα.
(56)  Ναυσίθοον μὲν πρῶτα Ποσειδάων ἐνοσίχθων
(57)  γείνατο καὶ Περίβοια, γυναικῶν εἶδος ἀρίστη,
(58)  ὁπλοτάτη θυγάτηρ μεγαλήτορος Εὐρυμέδοντος,
(59)  ὅς ποθʼ ὑπερθύμοισι Γιγάντεσσιν βασίλευεν.
(60)  ἀλλʼ ὁ μὲν ὤλεσε λαὸν ἀτάσθαλον, ὤλετο δʼαὐτός·
(61)  τῇ δὲ Ποσειδάων ἐμίγη καὶ ἐγείνατο παῖδα
(62)  Ναυσίθοον μεγάθυμον, ὃς ἐν Φαίηξιν ἄνασσε·
(63)  Ναυσίθοος δʼἔτεκεν Ῥηξήνορά τʼἈλκίνοόν τε.
(64)  τὸν μὲν ἄκουρον ἐόντα βάλʼ ἀργυρότοξος Ἀπόλλων
(65)  νυμφίον ἐν μεγάρῳ, μίαν οἴην παῖδα λιπόντα
(66)  Ἀρήτην· τὴν δʼἈλκίνοος ποιήσατʼ ἄκοιτιν,
(67)  καί μιν ἔτισʼ, ὡς οὔ τις ἐπὶ χθονὶ τίεται ἄλλη,
(68)  ὅσσαι νῦν γε γυναῖκες ὑπʼ ἀνδράσιν οἶκον ἔχουσιν.
(69)  ὣς κείνη περὶ κῆρι τετίμηταί τε καὶ ἔστιν
(70)  ἔκ τε φίλων παίδων ἔκ τʼαὐτοῦ Ἀλκινόοιο
(71)  καὶ λαῶν, οἵ μίν ῥα θεὸν ὣς εἰσορόωντες
(72)  δειδέχαται μύθοισιν, ὅτε στείχῃσʼ ἀνὰ ἄστυ.
(73)  οὐ μὲν γάρ τι νόου γε καὶ αὐτὴ δεύεται ἐσθλοῦ·
(74)  οἷσι τʼἐῢ φρονέῃσι καὶ ἀνδράσι νείκεα λύει.
(75)  εἴ κέν τοι κείνη γε φίλα φρονέῃσʼ ἐνὶ θυμῷ,
(76)  ἐλπωρή τοι ἔπειτα φίλους τʼἰδέειν καὶ ἱκέσθαι
(77)  οἶκον ἐς ὑψόροφον καὶ σὴν ἐς πατρίδα γαῖαν.
(78)  ὣς ἄρα φωνήσασʼ ἀπέβη γλαυκῶπις Ἀθήνη
(79)  πόντον ἐπʼ ἀτρύγετον, λίπε δὲ Σχερίην ἐρατεινήν,
(80)  ἵκετο δʼἐς Μαραθῶνα καὶ εὐρυάγυιαν Ἀθήνην,
(81)  δῦνε δʼἘρεχθῆος πυκινὸν δόμον. αὐτὰρ Ὀδυσσεὺς
(82)  Ἀλκινόου πρὸς δώματʼ ἴε κλυτά· πολλὰ δέ οἱ κῆρ
(83)  ὥρμαινʼ ἱσταμένῳ, πρὶν χάλκεον οὐδὸν ἱκέσθαι.
(84)  ὥς τε γὰρ ἠελίου αἴγλη πέλεν ἠὲ σελήνης
(85)  δῶμα καθʼ ὑψερεφὲς μεγαλήτορος Ἀλκινόοιο.
(86)  χάλκεοι μὲν γὰρ τοῖχοι ἐληλέδατʼ ἔνθα καὶ ἔνθα,
(87)  ἐς μυχὸν ἐξ οὐδοῦ, περὶ δὲ θριγκὸς κυάνοιο·
(88)  χρύσειαι δὲ θύραι πυκινὸν δόμον ἐντὸς ἔεργον·
(89)  ἀργύρεοι σταθμοὶ ἐν χαλκέῳ ἕστασαν οὐδῷ,
(90)  ἀργύρεον δʼἐφʼ ὑπερθύριον, χρυσέη δὲ κορώνη.
(91)  χρύσειοι δʼἑκάτερθε καὶ ἀργύρεοι κύνες ἦσαν,
(92)  οὓς Ἥφαιστος ἔτευξεν ἰδυίῃσι πραπίδεσσι
(93)  δῶμα φυλασσέμεναι μεγαλήτορος Ἀλκινόοιο,
(94)  ἀθανάτους ὄντας καὶ ἀγήρως ἤματα πάντα.
(95)  ἐν δὲ θρόνοι περὶ τοῖχον ἐρηρέδατʼ ἔνθα καὶ ἔνθα,
(96)  ἐς μυχὸν ἐξ οὐδοῖο διαμπερές, ἔνθʼ ἐνὶ πέπλοι
(97)  λεπτοὶ ἐΰννητοι βεβλήατο, ἔργα γυναικῶν.
(98)  ἔνθα δὲ Φαιήκων ἡγήτορες ἑδριόωντο
(99)  πίνοντες καὶ ἔδοντες· ἐπηετανὸν γὰρ ἔχεσκον.
(100)  χρύσειοι δʼἄρα κοῦροι ἐϋδμήτων ἐπὶ βωμῶν
(101)  ἕστασαν αἰθομένας δαΐδας μετὰ χερσὶν ἔχοντες,
(102)  φαίνοντες νύκτας κατὰ δώματα δαιτυμόνεσσι.
(103)  πεντήκοντα δέ οἱ δμῳαὶ κατὰ δῶμα γυναῖκες
(104)  αἱ μὲν ἀλετρεύουσι μύλῃς ἔπι μήλοπα καρπόν,
(105)  αἱ δʼἱστοὺς ὑφόωσι καὶ ἠλάκατα στρωφῶσιν
(106)  ἥμεναι, οἷά τε φύλλα μακεδνῆς αἰγείροιο·
(107)  καιροσέων δʼὀθονέων ἀπολείβεται ὑγρὸν ἔλαιον.
(108)  ὅσσον Φαίηκες περὶ πάντων ἴδριες ἀνδρῶν
(109)  νῆα θοὴν ἐνὶ πόντῳ ἐλαυνέμεν, ὣς δὲ γυναῖκες
(110)  ἱστὸν τεχνῆσσαι· πέρι γάρ σφισι δῶκεν Ἀθήνη
(111)  ἔργα τʼἐπίστασθαι περικαλλέα καὶ φρένας ἐσθλάς.
(112)  ἔκτοσθεν δʼαὐλῆς μέγας ὄρχατος ἄγχι θυράων
(113)  τετράγυος· περὶ δʼἕρκος ἐλήλαται ἀμφοτέρωθεν.
(114)  ἔνθα δὲ δένδρεα μακρὰ πεφύκει τηλεθάοντα,
(115)  ὄγχναι καὶ ῥοιαὶ καὶ μηλέαι ἀγλαόκαρποι
(116)  συκέαι τε γλυκεραὶ καὶ ἐλαῖαι τηλεθόωσαι.
(117)  τάων οὔ ποτε καρπὸς ἀπόλλυται οὐδʼ ἀπολείπει
(118)  χείματος οὐδὲ θέρευς, ἐπετήσιος· ἀλλὰ μάλʼ αἰεὶ
(119)  Ζαφυρίη πνείουσα τὰ μὲν φύει, ἄλλα δὲ πέσσει.
(120)  ὄγχνη ἐπʼ ὄγχνῃ γηράσκει, μῆλον δʼἐπὶ μήλῳ,
(121)  αὐτὰρ ἐπὶ σταφυλῇ σταφυλή, σῦκον δʼἐπὶ σύκῳ.
(122)  ἔνθα δέ οἱ πολύκαρπος ἀλωὴ ἐρρίζωται,
(123)  τῆς ἕτερον μέν εἱλόπεδον λευρῷ ἐνὶ χώρῳ
(124)  τέρσεται ἠελίῳ, ἑτέρας δʼἄρα τε τρυγόωσιν,
(125)  ἄλλας δὲ τραπέουσι· πάροιθε δέ τʼὄμφακές εἰσιν
(126)  ἄνθος ἀφιεῖσαι, ἕτεραι δʼὑποπερκάζουσιν.
(127)  ἔνθα δὲ κοσμηταὶ πρασιαὶ παρὰ νείατον ὄρχον
(128)  παντοῖαι πεφύασιν, ἐπηετανὸν γανόωσαι·
(129)  ἐν δὲ δύω κρῆναι ἡ μέν τʼἀνὰ κῆπον ἅπαντα
(130)  σκίδναται, ἡ δʼἑτέρωθεν ὑπʼ αὐλῆς οὐδὸν ἵησι
(131)  πρὸς δόμον ὑψηλόν, ὅθεν ὑδρεύοντο πολῖται.
(132)  τοῖʼ ἄρʼ ἐν Ἀλκινόοιο θεῶν ἔσαν ἀγλαὰ δῶρα.
(133)  ἔνθα στὰς θηεῖτο πολύτλας δῖος Ὀδυσσεύς.
(134)  αὐτὰρ ἐπεὶ δὴ πάντα ἑῷ θηήσατο θυμῷ,
(135)  καρπαλίμως ὑπὲρ οὐδὸν ἐβήσετο δώματος εἴσω.
(136)  εὗρε δὲ Φαιήκων ἡγήτορας ἠδὲ μέδοντας
(137)  σπένδοντας δεπάεσσιν ἐϋσκόπῳ ἀργεϊφόντῃ,
(138)  ᾧ πυμάτῳ σπένδεσκον, ὅτε μνησαίατο κοίτου.
(139)  αὐτὰρ ὁ βῆ διὰ δῶμα πολύτλας δῖος Ὀδυσσεὺς
(140)  πολλὴν ἠέρʼ ἔχων, ἥν οἱ περίχευεν Ἀθήνη,
(141)  ὄφρʼ ἵκετʼ Ἀρήτην τε καὶ Ἀλκίνοον βασιλῆα.
(142)  ἀμφὶ δʼἄρʼ Ἀρήτης βάλε γούνασι χεῖρας Ὀδυσσεύς,
(143)  καὶ τότε δή ῥʼαὐτοῖο πάλιν χύτο θέσφατος ἀήρ.
(144)  οἱ δʼἄνεω ἐγένοντο, δόμον κάτα φῶτα ἰδόντες·
(145)  θαύμαζον δʼὁρόωντες. ὁ δʼἐλλιτάνευεν Ὀδυσσεύς·
(146)  Ἀρήτη, θύγατερ Ῥηξήνορος ἀντιθέοιο,
(147)  σόν τε πόσιν σά τε γούναθʼ ἱκάνω πολλὰ μογήσας
(148)  τούσδε τε δαιτυμόνας· τοῖσιν θεοὶ ὄλβια δοῖεν
(149)  ζωέμεναι, καὶ παισὶν ἐπιτρέψειεν ἕκαστος
(150)  κτήματʼ ἐνὶ μεγάροισι γέρας θʼὅ τι δῆμος ἔδωκεν·
(151)  αὐτὰρ ἐμοὶ πομπὴν ὀτρύνετε πατρίδʼ ἱκέσθαι
(152)  θᾶσσον, ἐπεὶ δὴ δηθὰ φίλων ἄπο πήματα πάσχω.
(153)  ὣς εἰπὼν κατʼ ἄρʼ ἕζετʼ ἐπʼ ἐσχάρῃ ἐν κονίῃσι
(154)  πὰρ πυρί· οἱ δʼἄρα πάντες ἀκὴν ἐγένοντο σιωπῇ.
(155)  ὀψὲ δὲ δὴ μετέειπε γέρων ἥρως Ἐχένηος,
(156)  ὃς δὴ Φαιήκων ἀνδρῶν προγενέστερος ἦεν
(157)  καὶ μύθοισι κέκαστο, παλαιά τε πολλά τε εἰδώς·
(158)  ὅ σφιν ἐῢ φρονέων ἀγορήσατο καὶ μετέειπεν·
(159)  Ἀλκίνοʼ, οὐ μέν τοι τόδε κάλλιον, οὐδὲ ἔοικε,
(160)  ξεῖνον μὲν χαμαὶ ἧσθαι ἐπʼ ἐσχάρῃ ἐν κονίῃσιν,
(161)  οἵδε δὲ σὸν μῦθον ποτιδέγμενοι ἰσχανόωνται.
(162)  ἄλλʼ ἄγε δὴ ξεῖνον μὲν ἐπὶ θρόνου ἀργυροήλου
(163)  εἷσον ἀναστήσας, σὺ δὲ κηρύκεσσι κέλευσον
(164)  οἶνον ἐπικρῆσαι, ἵνα καὶ Διῒ τερπικεραύνῳ
(165)  σπείσομεν, ὅς θʼἱκέτῃσιν ἅμʼ αἰδοίοισιν ὀπηδεῖ·
(166)  δόρπον δὲ ξείνῳ ταμίη δότω ἔνδον ἐόντων.
(167)  αὐτὰρ ἐπεὶ τό γʼἄκουσʼ ἱερὸν μένος Ἀλκινόοιο,
(168)  χειρὸς ἑλὼν Ὀδυσῆα δαΐφρονα ποικιλομήτην
(169)  ὦρσεν ἀπʼ ἐσχαρόφιν καὶ ἐπὶ θρόνου εἷσε φαεινοῦ,
(170)  υἱὸν ἀναστήσας ἀγαπήνορα Λαοδάμαντα,
(171)  ὅς οἱ πλησίον ἷζε, μάλιστα δέ μιν φιλέεσκε.
(172)  χέρνιβα δʼἀμφίπολος προχόῳ ἐπέχευε φέρουσα
(173)  καλῇ χρυσείῃ ὑπὲρ ἀργυρέοιο λέβητος,
(174)  νίψασθαι· παρὰ δὲ ξεστὴν ἐτάνυσσε τράπεζαν.
(175)  σῖτον δʼαἰδοίη ταμίη παρέθηκε φέρουσα,
(176)  εἴδατα πόλλʼ ἐπιθεῖσα, χαριζομένη παρεόντων.
(177)  αὐτὰρ ὁ πῖνε καὶ ἦσθε πολύτλας δῖος Ὀδυσσεύς.
(178)  καὶ τότε κήρυκα προσέφη μένος Ἀλκινόοιο·
(179)  Ποντόνοε, κρητῆρα κερασσάμενος μέθυ νεῖμον
(180)  πᾶσιν ἀνὰ μέγαρον, ἵνα καὶ Διῒ τερπικεραύνῳ
(181)  σπείσομεν, ὅς θʼἱκέτῃσιν ἅμʼ αἰδοίοισιν ὀπηδεῖ.
(182)  ὣς φάτο, Ποντόνοος δὲ μελίφρονα οἶνον ἐκίρνα,
(183)  νώμησεν δʼἄρα πᾶσιν ἐπαρξάμενος δεπάεσσιν.
(184)  αὐτὰρ ἐπεὶ σπεῖσάν τʼἔπιόν θʼ,ὅσον ἤθελε θυμός,
(185)  τοῖσιν δʼἈλκίνοος ἀγορήσατο καὶ μετέειπε·
(186)  κέκλυτε, Φαιήκων ἡγήτορες ἠδὲ μέδοντες
(187)  ὄφρʼ εἴπω τά με θυμὸς ἐνὶ στήθεσσι κελεύει.
(188)  νῦν μὲν δαισάμενοι κατακείετε οἴκαδʼ ἰόντες·
(189)  ἠῶθεν δὲ γέροντας ἐπὶ πλέονας καλέσαντες
(190)  ξεῖνον ἐνὶ μεγάροις ξεινίσσομεν ἠδὲ θεοῖσι
(191)  ῥέξομεν ἱερὰ καλά, ἔπειτα δὲ καὶ περὶ πομπῆς
(192)  μνησόμεθʼ, ὥς χʼὁ ξεῖνος ἄνευθε πόνου καὶ ἀνίης
(193)  πομπῇ ὑφʼ ἡμετέρῃ ἣν πατρίδα γαῖαν ἵκηται
(194)  χαίρων καρπαλίμως, εἰ καὶ μάλα τηλόθεν ἐστί,
(195)  μηδέ τι μεσσηγύς γε κακὸν καὶ πῆμα πάθῃσι,
(196)  πρίν γε τὸν ἧς γαίης ἐπιβήμεναι· ἔνθα δʼἔπειτα
(197)  πείσεται, ἅσσα οἱ αἶσα κατὰ κλῶθές τε βαρεῖαι
(198)  γεινομένῳ νήσαντο λίνῳ, ὅτε μιν τέκε μήτηρ.
(199)  εἰ δέ τις ἀθανάτων γε κατʼ οὐρανοῦ εἰλήλουθεν,
(200)  ἄλλο τι δὴ τόδʼ ἔπειτα θεοὶ περιμηχανόωνται.
(201)  αἰεὶ γὰρ τὸ πάρος γε θεοὶ φαίνονται ἐναργεῖς
(202)  ἡμῖν, εὖθʼ ἕρδωμεν ἀγακλειτὰς ἑκατόμβας,
(203)  δαίνυνταί τε παρʼ ἄμμι καθήμενοι ἔνθα περ ἡμεῖς.
(204)  εἰ δʼἄρα τις καὶ μοῦνος ἰὼν ξύμβληται ὁδίτης,
(205)  οὔ τι κατακρύπτουσιν, ἐπεί σφισιν ἐγγύθεν εἰμέν,
(206)  ὥς περ Κύκλωπές τε καὶ ἄγρια φῦλα Γιγάντων.
(207)  τὸν δʼἀπαμειβόμενος προσέφη πολύμητις Ὀδυσσεύς·
(208)  Ἀλκίνοʼ, ἄλλο τί τοι μελέτω φρεσίν· οὐ γὰρ ἔγωγε
(209)  ἀθανάτοισιν ἔοικα, τοὶ οὐρανὸν εὐρὺν ἔχουσιν,
(210)  οὐ δέμας οὐδὲ φυήν, ἀλλὰ θνητοῖσι βροτοῖσιν.
(211)  οὕς τινας ὑμεῖς ἴστε μάλιστʼ ὀχέοντας ὀϊζὺν
(212)  ἀνθρώπων, τοῖσίν κεν ἐν ἄλγεσιν ἰσωσαίμην.
(213)  καὶ δʼἔτι κεν καὶ πλεῖον ἐγὼ κακὰ μυθησαίμην,
(214)  ὅσσα γε δὴ ξύμπαντα θεῶν ἰότητι μόγησα.
(215)  ἀλλʼ ἐμὲ μὲν δορπῆσαι ἐάσατε κηδόμενόν περ·
(216)  οὐ γάρ τι στυγερῇ ἐπὶ γαστέρι κύντερον ἄλλο
(217)  ἔπλετο, ἥ τʼἐκέλευσεν ἕο μνήσασθαι ἀνάγκῃ
(218)  καὶ μάλα τειρόμενον καὶ ἐνὶ φρεσὶ πένθος ἔχοντα,
(219)  ὡς καὶ ἐγὼ πένθος μὲν ἔχω φρεσίν, ἡ δὲ μάλʼ αἰεὶ
(220)  ἐσθέμεναι κέλεται καὶ πινέμεν, ἐκ δέ με πάντων
(221)  ληθάνει ὅσσʼ ἔπαθον, καὶ ἐνιπλήσασθαι ἀνώγει.
(222)  ὑμεῖς δʼὀτρύνεσθε ἅμʼ ἠοῖ φαινομένηφι,
(223)  ὥς κʼἐμὲ τὸν δύστηνον ἐμῆς ἐπιβήσετε πάτρης
(224)  καί περ πολλὰ παθόντα· ἰδόντα με καὶ λίποι αἰὼν
(225)  κτῆσιν ἐμήν, δμῶάς τε καὶ ὑψερεφὲς μέγα δῶμα.
(226)  ὣς ἔφαθʼ, οἱ δʼἄρα πάντες ἐπῄνεον ἠδʼ ἐκέλευον
(227)  πεμπέμεναι τὸν ξεῖνον, ἐπεὶ κατὰ μοῖραν ἔειπεν.
(228)  αὐτὰρ ἐπεὶ σπεῖσάν τʼἔπιον θʼὅσον ἤθελε θυμός,
(229)  οἱ μὲν κακκείοντες ἔβαν οἶκόνδε ἕκαστος,
(230)  αὐτὰρ ὁ ἐν μεγάρῳ ὑπελείπετο δῖος Ὀδυσσεύς,
(231)  πὰρ δέ οἱ Ἀρήτη τε καὶ Ἀλκίνοος θεοειδὴς
(232)  ἥσθην· ἀμφίπολοι δʼἀπεκόσμεον ἔντεα δαιτός.
(233)  τοῖσιν δʼἈρήτη λευκώλενος ἤρχετο μύθων·
(234)  ἔγνω γὰρ φᾶρός τε χιτῶνά τε εἵματʼ ἰδοῦσα
(235)  καλά, τά ῥʼαὐτὴ τεῦξε σὺν ἀμφιπόλοισι γυναιξί·
(236)  καί μιν φωνήσασʼ ἔπεα πτερόεντα προσηύδα·
(237)  ξεῖνε, τὸ μέν σε πρῶτον ἐγὼν εἰρήσομαι αὐτή·
(238)  τίς πόθεν εἰς ἀνδρῶν; τίς τοι τάδε εἵματʼ ἔδωκεν;
(239)  οὐ δὴ φῇς ἐπὶ πόντον ἀλώμενος ἐνθάδʼ ἱκέσθαι;
(240)  τὴν δʼἀπαμειβόμενος προσέφη πολύμητις Ὀδυσσεύς·
(241)  ἀργαλέον, βασίλεια, διηνεκέως ἀγορεῦσαι
(242)  κήδεʼ, ἐπεί μοι πολλὰ δόσαν θεοὶ Οὐρανίωνες·
(243)  τοῦτο δέ τοι ἐρέω ὅ μʼἀνείρεαι ἠδὲ μεταλλᾷς.
(244)  Ὠγυγίη τις νῆσος ἀπόπροθεν εἰν ἁλὶ κεῖται·
(245)  ἔνθα μὲν Ἄτλαντος θυγάτηρ, δολόεσσα Καλυψὼ
(246)  ναίει ἐϋπλόκαμος, δεινὴ θεός· οὐδέ τις αὐτῇ
(247)  μίσγεται οὔτε θεῶν οὔτε θνητῶν ἀνθρώπων.
(248)  ἀλλʼ ἐμὲ τὸν δύστηνον ἐφέστιον ἤγαγε δαίμων
(249)  οἶον, ἐπεί μοι νῆα θοὴν ἀργῆτι κεραυνῷ
(250)  Ζεὺς ἐλάσας ἐκέασσε μέσῳ ἐνὶ οἴνοπι πόντῳ.
(251)  ἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,
(252)  αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης
(253)  ἐννῆμαρ φερόμην· δεκάτῃ δέ με νυκτὶ μελαίνῃ
(254)  νῆσον ἐς Ὠγυγίην πέλασαν θεοί, ἔνθα Καλυψὼ
(255)  ναίει ἐϋπλόκαμος, δεινὴ θεός, ἥ με λαβοῦσα
(256)  ἐνδυκέως ἐφίλει τε καὶ ἔτρεφεν ἠδὲ ἔφασκε
(257)  θήσειν ἀθάνατον καὶ ἀγήραον ἤματα πάντα·
(258)  ἀλλʼ ἐμὸν οὔ ποτε θυμὸν ἐνὶ στήθεσσιν ἔπειθεν.
(259)  ἔνθα μὲν ἑπτάετες μένον ἔμπεδον, εἵματα δʼαἰεὶ
(260)  δάκρυσι δεύεσκον, τά μοι ἄμβροτα δῶκε Καλυψώ·
(261)  ἀλλʼ ὅτε δὴ ὄγδοόν μοι ἐπιπλόμενον ἔτος ἦλθε,
(262)  καὶ τότε δή μʼἐκέλευσεν ἐποτρύνουσα νέεσθαι
(263)  Ζηνὸς ὑπʼ ἀγγελίης, ἢ καὶ νόος ἐτράπετʼ αὐτῆς.
(264)  πέμπε δʼἐπὶ σχεδίης πολυδέσμου, πολλὰ δʼἔδωκε,
(265)  σῖτον καὶ μέθυ ἡδύ, καὶ ἄμβροτα εἵματα ἕσσεν,
(266)  οὖρον δὲ προέηκεν ἀπήμονά τε λιαρόν τε.
(267)  ἑπτὰ δὲ καὶ δέκα μὲν πλέον ἤματα ποντοπορεύων,
(268)  ὀκτωκαιδεκάτῃ δʼἐφάνη ὄρεα σκιόεντα
(269)  γαίης ὑμετέρης, γήθησε δέ μοι φίλον ἦτορ
(270)  δυσμόρῳ· ἦ γὰρ ἔμελλον ἔτι ξυνέσεσθαι ὀϊζυῖ
(271)  πολλῇ, τήν μοι ἐπῶρσε Ποσειδάων ἐνοσίχθων,
(272)  ὅς μοι ἐφορμήσας ἀνέμους κατέδησε κέλευθον,
(273)  ὤρινεν δὲ θάλασσαν ἀθέσφατον, οὐδέ τι κῦμα
(274)  εἴα ἐπὶ σχεδίης ἁδινὰ στενάχοντα φέρεσθαι.
(275)  τὴν μὲν ἔπειτα θύελλα διεσκέδασʼ· αὐτὰρ ἔγωγε
(276)  νηχόμενος τόδε λαῖτμα διέτμαγον, ὄφρα με γαίῃ
(277)  ὑμετέρῃ ἐπέλασσε φέρων ἄνεμός τε καὶ ὕδωρ.
(278)  ἔνθα κέ μʼἐκβαίνοντα βιήσατο κῦμʼ ἐπὶ χέρσου,
(279)  πέτρῃς πρὸς μεγάλῃσι βαλὸν καὶ ἀτερπέϊ χώρῳ·
(280)  ἀλλʼ ἀναχασσάμενος νῆχον πάλιν, ἧος ἐπῆλθον
(281)  ἐς ποταμόν, τῇ δή μοι ἐείσατο χῶρος ἄριστος,
(282)  λεῖος πετράων, καὶ ἐπὶ σκέπας ἦν ἀνέμοιο.
(283)  ἐκ δʼἔπεσον θυμηγερέων, ἐπὶ δʼἀμβροσίη νὺξ
(284)  ἤλυθʼ. ἐγὼ δʼἀπάνευθε διϊπετέος ποταμοῖο
(285)  ἐκβὰς ἐν θάμνοισι κατέδραθον, ἀμφὶ δὲ φύλλα
(286)  ἠφυσάμην· ὕπνον δὲ θεὸς κατʼ ἀπείρονα χεῦεν.
(287)  ἔνθα μὲν ἐν φύλλοισι φίλον τετιημένος ἦτορ
(288)  εὗδον παννύχιος καὶ ἐπʼ ἠῶ καὶ μέσον ἦμαρ.
(289)  δύσετό τʼἠέλιος καί με γλυκὺς ὕπνος ἀνῆκεν.
(290)  ἀμφιπόλους δʼἐπὶ θινὶ τεῆς ἐνόησα θυγατρὸς
(291)  παιζούσας, ἐν δʼαὐτὴ ἔην ἐϊκυῖα θεῇσι·
(292)  τὴν ἱκέτευσʼ· ἡ δʼοὔ τι νοήματος ἤμβροτεν ἐσθλοῦ,
(293)  ὡς οὐκ ἂν ἔλποιο νεώτερον ἀντιάσαντα
(294)  ἐρξέμεν· αἰεὶ γάρ τε νεώτεροι ἀφραδέουσιν.
(295)  ἥ μοι σῖτον ἔδωκεν ἅλις ἠδʼ αἴθοπα οἶνον
(296)  καὶ λοῦσʼ ἐν ποταμῷ καί μοι τάδε εἵματʼ ἔδωκε.
(297)  ταῦτά τοι ἀχνύμενός περ ἀληθείην κατέλεξα.
(298)  τὸν δʼαὖτʼ Ἀλκίνοος ἀπαμείβετο φώνησέν τε·
(299)  ξεῖνʼ, ἤτοι μὲν τοῦτο γʼ ἐναίσιμον οὐκ ἐνόησε
(300)  παῖς ἐμή, οὕνεκά σʼοὔ τι μετʼ ἀμφιπόλοισι γυναιξὶν
(301)  ἦγεν ἐς ἡμέτερον, σὺ δʼἄρα πρώτην ἱκέτευσας.
(302)  τὸν δʼἀπαμειβόμενος προσέφη πολύμητις Ὀδυσσεύς·
(303)  ἥρως, μή μοι τοὔνεκʼ ἀμύμονα νείκεε κούρην·
(304)  ἡ μὲν γάρ μʼἐκέλευε σὺν ἀμφιπόλοισιν ἕπεσθαι,
(305)  ἀλλʼ ἐγὼ οὐκ ἔθελον δείσας αἰσχυνόμενός τε,
(306)  μή πως καὶ σοὶ θυμὸς ἐπισκύσσαιτο ἰδόντι·
(307)  δύσζηλοι γάρ τʼεἰμὲν ἐπὶ χθονὶ φῦλʼ ἀνθρώπων.
(308)  τὸν δʼαὖτʼ Ἀλκίνοος ἀπαμείβετο φώνησέν τε·
(309)  ξεῖνʼ, οὔ μοι τοιοῦτον ἐνὶ στήθεσσι φίλον κῆρ
(310)  μαψιδίως κεχολῶσθαι· ἀμείνω δʼαἴσιμα πάντα.
(311)  αἲ γάρ, Ζεῦ τε πάτερ καὶ Ἀθηναίη καὶ Ἄπολλον,
(312)  τοῖος ἐὼν οἷός ἐσσι, τά τε φρονέων ἅ τʼἐγώ περ,
(313)  παῖδά τʼἐμὴν ἐχέμεν καὶ ἐμὸς γαμβρὸς καλέεσθαι
(314)  αὖθι μένων· οἶκον δέ κʼἐγὼ καὶ κτήματα δοίην,
(315)  εἴ κʼἐθέλων γε μένοις· ἀέκοντα δέ σʼοὔ τις ἐρύξει
(316)  Φαιήκων· μὴ τοῦτο φίλον Διῒ πατρὶ γένοιτο.
(317)  πομπὴν δʼἐς τόδʼ ἐγὼ τεκμαίρομαι, ὄφρʼ ἐῢ εἰδῇς,
(318)  αὔριον ἔς· τῆμος δὲ σὺ μὲν δεδμημένος ὕπνῳ
(319)  λέξεαι, οἱ δʼἐλόωσι γαλήνην, ὄφρʼ ἂν ἵκηαι
(320)  πατρίδα σὴν καὶ δῶμα, καὶ εἴ πού τοι φίλον ἐστίν,
(321)  εἴ περ καὶ μάλα πολλὸν ἑκαστέρω ἔστʼ Εὐβοίης,
(322)  τὴν γὰρ τηλοτάτω φάσʼ ἔμμεναι, οἵ μιν ἴδοντο
(323)  λαῶν ἡμετέρων, ὅτε τε ξανθὸν Ῥαδάμανθυν
(324)  ἦγον ἐποψόμενον Τιτυὸν Γαιήϊον υἱόν.
(325)  καὶ μὲν οἱ ἔνθʼ ἦλθον καὶ ἄτερ καμάτοιο τέλεσσαν
(326)  ἤματι τῷ αὐτῷ καὶ ἀπήνυσαν οἴκαδʼ ὀπίσσω.
(327)  εἰδήσεις δὲ καὶ αὐτὸς ἐνὶ φρεσὶν ὅσσον ἄρισται
(328)  νῆες ἐμαὶ καὶ κοῦροι ἀναρρίπτειν ἅλα πηδῷ.
(329)  ὣς φάτο, γήθησεν δὲ πολύτλας δῖος Ὀδυσσεύς,
(330)  εὐχόμενος δʼἄρα εἶπεν, ἔπος τʼἔφατʼ ἔκ τʼὀνόμαζε·
(331)  Ζεῦ πάτερ, αἴθʼ ὅσα εἶπε τελευτήσειεν ἅπαντα
(332)  Ἀλκίνοος· τοῦ μέν κεν ἐπὶ ζείδωρον ἄρουραν
(333)  ἄσβεστον κλέος εἴη, ἐγὼ δέ κε πατρίδʼ ἱκοίμην.
(334)  ὣς οἱ μὲν τοιαῦτα πρὸς ἀλλήλους ἀγόρευον·
(335)  κέκλετο δʼἈρήτη λευκώλενος ἀμφιπόλοισι
(336)  δέμνιʼ ὑπʼ αἰθούσῃ θέμεναι καὶ ῥήγεα καλὰ
(337)  πορφύρεʼ ἐμβαλέειν, στορέσαι τʼἐφύπερθε τάπητας
(338)  χλαίνας τʼἐνθέμεναι οὔλας καθύπερθεν ἕσασθαι.
(339)  αἱ δʼἴσαν ἐκ μεγάροιο δάος μετὰ χερσὶν ἔχουσαι·
(340)  αὐτὰρ ἐπεὶ στόρεσαν πυκινὸν λέχος ἐγκονέουσαι,
(341)  ὤτρυνον δʼὈδυσῆα παριστάμεναι ἐπέεσσιν·
(342)  ὄρσο κέων, ὦ ξεῖνε· πεποίηται δέ τοι εὐνή.
(343)  ὣς φάν, τῷ δʼἀσπαστὸν ἐείσατο κοιμηθῆναι.
(344)  ὣς ὁ μὲν ἔνθα καθεῦδε πολύτλας δῖος Ὀδυσσεὺς
(345)  τρητοῖς ἐν λεχέεσσιν ὑπʼ αἰθούσῃ ἐριδούπῳ·
(346)  Ἀλκίνοος δʼἄρα λέκτο μυχῷ δόμου ὑψηλοῖο,
(347)  πὰρ δὲ γυνὴ δέσποινα λέχος πόρσυνε καὶ εὐνήν.
