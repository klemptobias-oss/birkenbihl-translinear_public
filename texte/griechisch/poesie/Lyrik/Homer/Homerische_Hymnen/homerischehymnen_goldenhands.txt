(1) === Gedicht 1 ===
(2) == Εἲς Διώνυσον ==
(3) οἳ μὲν γὰρ Δρακάνῳ σ᾽,οἳ δ᾽Ἰκάρῳ ἠνεμοέσσῃ
(4) φάσʼ, οἳ δ᾽ἐν Νάξῳ, δῖον γένος, εἰραφιῶτα,
(5) οἳ δέ σ᾽ἐπʼ Ἀλφειῷ ποταμῷ βαθυδινήεντι
(6) κυσαμένην Σεμέλην τεκέειν Διὶ τερπικεραύνῳ·
(7) ἄλλοι δ᾽ἐν Θήβῃσιν, ἄναξ, σε λέγουσι γενέσθαι,
(8) ψευδόμενοι· σὲ δ᾽ἔτικτε πατὴρ ἀνδρῶν τε θεῶν τε
(9) πολλὸν ἀπʼ ἀνθρώπων, κρύπτων λευκώλενον Ἥρην.
(10) ἔστι δέ τις Νύση, ὕπατον ὄρος, ἀνθέον ὕλῃ,
(11) τηλοῦ Φοινίκης, σχεδὸν Αἰγύπτοιο ῥοάων,
(12) καί οἱ ἀναστήσουσιν ἀγάλματα πόλλʼ ἐνὶ νηοῖς.
(13) ὣς δὲ τὰ μὲν τρία, σοὶ πάντως τριετηρίσιν αἰεὶ
(14) ἄνθρωποι ῥέξουσι τεληέσσας ἑκατόμβας.
(15) ἦ καὶ κυανέῃσιν ἐπʼ ὀφρύσι νεῦσε Κρονίων·
(16) ἀμβρόσιαι δ᾽ἄρα χαῖται ἐπερρώσαντο ἄνακτος
(17) κρατὸς ἀπʼ ἀθανάτοιο· μέγαν δ᾽ἐλέλιξεν Ὄλυμπον.
(18) ὣς εἰπὼν ἐπένευσε καρήατι μητίετα Ζεύς.
(19) ἵληθʼ, εἰραφιῶτα, γυναιμανές· οἱ δέ σ᾽ἀοιδοὶ
(20) ᾁδομεν ἀρχόμενοι λήγοντές τ᾽·οὐδέ πῃ ἔστι
(21) σεῖʼ ἐπιληθομένῳ ἱερῆς μεμνῆσθαι ἀοιδῆς.
(22) καὶ σὺ μὲν οὕτω χαῖρε, Διώνυσʼ εἰραφιῶτα,
(23) σὺν μητρὶ Σεμέλῃ, ἥν περ καλέουσι Θυώνην.
(24) === Gedicht 6 ===
(25) == Εἲς Ἀφροδίτην ==
(26) αἰδοίην, χρυσοστέφανον, καλὴν Ἀφροδίτην
(27) ᾁσομαι, ἣ πάσης Κύπρου κρήδεμνα λέλογχεν
(28) εἰναλίης, ὅθι μιν Ζεφύρου μένος ὑγρὸν ἀέντος
(29) ἤνεικεν κατὰ κῦμα πολυφλοίσβοιο θαλάσσης
(30) ἀφρῷ ἔνι μαλακῷ: τὴν δὲ χρυσάμπυκες Ὧραι
(31) δέξαντ᾽ ἀσπασίως, περὶ δ᾽ἄμβροτα εἵματα ἕσσαν:
(32) κρατὶ δ᾽ἐπ᾽ ἀθανάτῳ στεφάνην εὔτυκτον ἔθηκαν
(33) καλήν, χρυσείην: ἐν δὲ τρητοῖσι λοβοῖσιν
(34) ἄνθεμ᾽ ὀρειχάλκου χρυσοῖό τε τιμήεντος:
(35) δειρῇ δ᾽ἀμφ᾽ ἁπαλῇ καὶ στήθεσιν ἀργυφέοισιν
(36) ὅρμοισι χρυσέοισιν ἐκόσμεον, οἷσί περ αὐταὶ
(37) Ὧραι κοσμείσθην χρυσάμπυκες, ὁππότ᾽ ἴοιεν
(38) ἐς χορὸν ἱμερόεντα θεῶν καὶ δώματα πατρός.
(39) αὐτὰρ ἐπειδὴ πάντα περὶ χροῒ κόσμον ἔθηκαν,
(40) ἦγον ἐς ἀθανάτους: οἳ δ᾽ἠσπάζοντο ἰδόντες
(41) χερσί τ᾽ἐδεξιόωντο καὶ ἠρήσαντο ἕκαστος
(42) εἶναι κουριδίην ἄλοχον καὶ οἴκαδ᾽ ἄγεσθαι,
(43) εἶδος θαυμάζοντες ἰοστεφάνου Κυθερείης.
(44) χαῖρ᾽ ἑλικοβλέφαρε, γλυκυμείλιχε: δὸς δ᾽ἐν ἀγῶνι
(45) νίκην τῷδε φέρεσθαι, ἐμὴν δ᾽ἔντυνον ἀοιδήν.
(46) αὐτὰρ ἐγὼ καὶ σεῖο καὶ ἄλλης μνήσομ᾽ ἀοιδῆς.
(47) === Gedicht 7 ===
(48) == Εἲς Διώνυσον ==
(49) ἀμφὶ Διώνυσον, Σεμέλης ἐρικυδέος υἱόν,
(50) μνήσομαι, ὡς ἐφάνη παρὰ θῖν᾽ ἁλὸς ἀτρυγέτοιο
(51) ἀκτῇ ἔπι προβλῆτι νεηνίῃ ἀνδρὶ ἐοικώς,
(52) πρωθήβῃ: καλαὶ δὲ περισσείοντο ἔθειραι,
(53) κυάνεαι, φᾶρος δὲ περὶ στιβαροῖς ἔχεν ὤμοις
(54) πορφύρεον: τάχα δ᾽ἄνδρες ἐυσσέλμου ἀπὸ νηὸς
(55) ληισταὶ προγένοντο θοῶς ἐπὶ οἴνοπα πόντον,
(56) Τυρσηνοί: τοὺς δ᾽ἦγε κακὸς μόρος: οἳ δὲ ἰδόντες
(57) νεῦσαν ἐς ἀλλήλους, τάχα δ᾽ἔκθορον. αἶψα δ᾽ἑλόντες
(58) εἷσαν ἐπὶ σφετέρης νηὸς κεχαρημένοι ἦτορ.
(59) υἱὸν γάρ μιν ἔφαντο διοτρεφέων βασιλήων
(60) εἶναι καὶ δεσμοῖς ἔθελον δεῖν ἀργαλέοισι.
(61) τὸν δ᾽οὐκ ἴσχανε δεσμά, λύγοι δ᾽ἀπὸ τηλόσε πῖπτον
(62) χειρῶν ἠδὲ ποδῶν: ὃ δὲ μειδιάων ἐκάθητο
(63) ὄμμασι κυανέοισι: κυβερνήτης δὲ νοήσας
(64) αὐτίκα οἷς ἑτάροισιν ἐκέκλετο φώνησέν τε:
(65) δαιμόνιοι, τίνα τόνδε θεὸν δεσμεύεθ᾽ ἑλόντες,
(66) καρτερόν; οὐδὲ φέρειν δύναταί μιν νηῦς εὐεργής.
(67) ἢ γὰρ Ζεὺς ὅδε γ᾽ἐστὶν ἢ ἀργυρότοξος Ἀπόλλων
(68) ἠὲ Ποσειδάων: ἐπεὶ οὐ θνητοῖσι βροτοῖσιν
(69) εἴκελος, ἀλλὰ θεοῖς, οἳ Ὀλύμπια δώματ᾽ ἔχουσιν.
(70) ἀλλ᾽ ἄγετ᾽, αὐτὸν ἀφῶμεν ἐπ᾽ ἠπείροιο μελαίνης
(71) αὐτίκα: μηδ᾽ ἐπὶ χεῖρας ἰάλλετε, μή τι χολωθεὶς
(72) ὄρσῃ ἔπ᾽ ἀργαλέους τ᾽ἀνέμους καὶ λαίλαπα πολλήν.
(73) Ὣς φάτο: τὸν δ᾽ἀρχὸς στυγερῷ ἠνίπαπε μύθῳ:
(74) δαιμόνι᾽, οὖρον ὅρα, ἅμα δ᾽ἱστίον ἕλκεο νηὸς
(75) σύμπανθ᾽ ὅπλα λαβών: ὅδε δ᾽αὖτ᾽ ἄνδρεσσι μελήσει.
(76) ἔλπομαι, ἢ Αἴγυπτον ἀφίξεται ἢ ὅ γε Κύπρον
(77) ἢ ἐς Ὑπερβορέους ἢ ἑκαστέρω: ἐς δὲ τελευτὴν
(78) ἔκ ποτ᾽ ἐρεῖ αὐτοῦ τε φίλους καὶ κτήματα πάντα
(79) οὕς τε κασιγνήτους, ἐπεὶ ἡμῖν ἔμβαλε δαίμων.
(80) ὣς εἰπὼν ἱστόν τε καὶ ἱστίον ἕλκετο νηός.
(81) ἔμπνευσεν δ᾽ἄνεμος μέσον ἱστίον: ἀμφὶ δ᾽ἄρ᾽ ὅπλα
(82) καττάνυσαν: τάχα δέ σφιν ἐφαίνετο θαυματὰ ἔργα.
(83) οἶνος μὲν πρώτιστα θοὴν ἀνὰ νῆα μέλαιναν
(84) ἡδύποτος κελάρυζ᾽ εὐώδης, ὤρνυτο δ᾽ὀδμὴ
(85) ἀμβροσίη: ναύτας δὲ τάφος λάβε πάντας ἰδόντας.
(86) αὐτίκα δ᾽ἀκρότατον παρὰ ἱστίον ἐξετανύσθη
(87) ἄμπελος ἔνθα καὶ ἔνθα, κατεκρημνῶντο δὲ πολλοὶ
(88) βότρυες: ἀμφ᾽ ἱστὸν δὲ μέλας εἱλίσσετο κισσός,
(89) ἄνθεσι τηλεθάων, χαρίεις δ᾽ἐπὶ καρπὸς ὀρώρει:
(90) πάντες δὲ σκαλμοὶ στεφάνους ἔχον: οἳ δὲ ἰδόντες,
(91) νῆ᾽ ἤδη τότ᾽ ἔπειτα κυβερνήτην ἐκέλευον
(92) γῇ πελάαν: ὃ δ᾽ἄρα σφι λέων γένετ᾽ ἔνδοθι νηὸς
(93) δεινὸς ἐπ᾽ ἀκροτάτης, μέγα δ᾽ἔβραχεν, ἐν δ᾽ἄρα μέσσῃ
(94) ἄρκτον ἐποίησεν λασιαύχενα, σήματα φαίνων:
(95) ἂν δ᾽ἔστη μεμαυῖα: λέων δ᾽ἐπὶ σέλματος ἄκρου
(96) δεινὸν ὑπόδρα ἰδών: οἳ δ᾽ἐς πρύμνην ἐφόβηθεν,
(97) ἀμφὶ κυβερνήτην δὲ σαόφρονα θυμὸν ἔχοντα
(98) ἔσταν ἄρ᾽ ἐκπληγέντες: ὃ δ᾽ἐξαπίνης ἐπορούσας
(99) ἀρχὸν ἕλ᾽, οἳ δὲ θύραζε κακὸν μόρον ἐξαλύοντες
(100) πάντες ὁμῶς πήδησαν, ἐπεὶ ἴδον, εἰς ἅλα δῖαν,
(101) δελφῖνες δ᾽ἐγένοντο: κυβερνήτην δ᾽ἐλεήσας
(102) ἔσχεθε καί μιν ἔθηκε πανόλβιον εἶπέ τε μῦθον:
(103) θάρσει, †δῖε κάτωρ†, τῷ ἐμῷ κεχαρισμένε θυμῷ:
(104) εἰμὶ δ᾽ἐγὼ Διόνυσος ἐρίβρομος, ὃν τέκε μήτηρ
(105) Καδμηὶς Σεμέλη Διὸς ἐν φιλότητι μιγεῖσα.
(106) χαῖρε, τέκος Σεμέλης εὐώπιδος: οὐδέ πη ἔστι
(107) σεῖό γε ληθόμενον γλυκερὴν κοσμῆσαι ἀοιδήν.
(108) === Gedicht 8 ===
(109) == Εἲς Ἄρεα ==
(110) Ἆρες ὑπερμενέτα, βρισάρματε, χρυσεοπήληξ,
(111) ὀβριμόθυμε, φέρασπι, πολισσόε, χαλκοκορυστά,
(112) καρτερόχειρ, ἀμόγητε, δορισθενές, ἕρκος Ὀλύμπου,
(113) Νίκης εὐπολέμοιο πάτερ, συναρωγὲ Θέμιστος,
(114) ἀντιβίοισι τύραννε, δικαιοτάτων ἀγὲ φωτῶν,
(115) ἠνορέης σκηπτοῦχε, πυραυγέα κύκλον ἑλίσσων
(116) αἰθέρος ἑπταπόροις ἐνὶ τείρεσιν, ἔνθα σε πῶλοι
(117) ζαφλεγέες τριτάτης ὑπὲρ ἄντυγος αἰὲν ἔχουσι·
(118) κλῦθι, βροτῶν ἐπίκουρε, δοτὴρ εὐθαρσέος ἥβης,
(119) πρηὺ καταστίλβων σέλας ὑψόθεν ἐς βιότητα
(120) ἡμετέρην καὶ κάρτος ἀρήιον, ὥς κε δυναίμην
(121) σεύασθαι κακότητα πικρὴν ἀπʼ ἐμοῖο καρήνου,
(122) καὶ ψυχῆς ἀπατηλὸν ὑπογνάμψαι φρεσὶν ὁρμήν,
(123) θυμοῦ αὖ μένος ὀξὺ κατισχέμεν, ὅς μ᾽ἐρέθῃσι
(124) φυλόπιδος κρυερῆς ἐπιβαινέμεν· ἀλλὰ σὺ θάρσος
(125) δός, μάκαρ, εἰρήνης τε μένειν ἐν ἀπήμοσι θεσμοῖς
(126) δυσμενέων προφυγόντα μόθον Κῆράς τε βιαίους.
(127) === Gedicht 9 ===
(128) == Εἲς Ἄρτεμιν ==
(129) Ἄρτεμιν ὕμνει, Μοῦσα, κασιγνήτην Ἑκάτοιο.
(130) παρθένον ἰοχέαιραν, ὁμότροφον Ἀπόλλωνος,
(131) ἥθʼ ἵππους ἄρσασα βαθυσχοίνοιο Μέλητος
(132) ῥίμφα διὰ Σμύρνης παγχρύσεον ἅρμα διώκει
(133) ἐς Κλάρον ἀμπελόεσσαν, ὅθʼ ἀργυρότοξος Ἀπόλλων
(134) ἧσται μιμνάζων ἑκατηβόλον ἰοχέαιραν.
(135) καὶ σὺ μὲν οὕτω χαῖρε θεαί θ᾽ἅμα πᾶσαι ἀοιδῇ·
(136) αὐτὰρ ἐγώ σε πρῶτα καὶ ἐκ σέθεν ἄρχομʼ ἀείδειν,
(137) σεῦ δ᾽ἐγὼ ἀρξάμενος μεταβήσομαι ἄλλον ἐς ὕμνον.
(138) === Gedicht 10 ===
(139) == Εἲς Ἀφροδίτην ==
(140) κυπρογενῆ Κυθέρειαν ἀείσομαι, ἥτε βροτοῖσι
(141) μείλιχα δῶρα δίδωσιν, ἐφ᾽ ἱμερτῷ δὲ προσώπῳ
(142) αἰεὶ μειδιάει καὶ ἐφ᾽ ἱμερτὸν θέει ἄνθος.
(143) χαῖρε, θεά, Σαλαμῖνος ἐυκτιμένης μεδέουσα
(144) εἰναλίης τε Κύπρου: δὸς δ᾽ἱμερόεσσαν ἀοιδήν.
(145) αὐτὰρ ἐγὼ καὶ σεῖο καὶ ἄλλης μνήσομ᾽ ἀοιδῆς.
(146) === Gedicht 11 ===
(147) == Εἲς Ἀθήναν ==
(148) Παλλάδʼ Ἀθηναίην ἐρυσίπτολιν ἄρχομʼ ἀείδειν,
(149) δεινήν, ᾗ σὺν Ἄρηι μέλει πολεμήια ἔργα
(150) περθόμεναί τε πόληες ἀϋτή τε πτόλεμοί τε,
(151) καί τ᾽ἐρρύσατο λαὸν ἰόντα τε νισσόμενόν τε.
(152) χαῖρε, θεά, δὸς δ᾽ἄμμι τύχην εὐδαιμονίην τε.
(153) === Gedicht 12 ===
(154) == Εἲς Ἥραν ==
(155) Ἥρην ἀείδω χρυσόθρονον, ἣν τέκε Ῥείη,
(156) ἀθανάτων βασίλειαν, ὑπείροχον εἶδος ἔχουσαν,
(157) Ζηνός ἐριγδούποιο κασιγνήτην ἄλοχόν τε,
(158) κυδρήν, ἣν πάντες μάκαρες κατὰ μακρὸν Ὄλυμπον
(159) ἁζόμενοι τίουσιν ὁμῶς Διὶ τερπικεραύνῳ.
(160) === Gedicht 13 ===
(161) == Εἲς Δημήτραν ==
(162) Δημήτρ᾽ ἠύκομον, σεμνὴν θεάν, ἄρχομ᾽ ἀείδειν,
(163) αὐτὴν καὶ κούρην, περικαλλέα Περσεφόνειαν.
(164) χαῖρε, θεά, καὶ τήνδε σάου πόλιν: ἄρχε δ᾽ἀοιδῆς.
(165) === Gedicht 14 ===
(166) == Εἲς Μητέρα Θεῶν ==
(167) μητέρα μοι πάντων τε θεῶν πάντων τ᾽ἀνθρώπων
(168) ὕμνει, Μοῦσα λίγεια, Διὸς θυγάτηρ μεγάλοιο,
(169) ᾗ κροτάλων τυπάνων τ᾽ἰαχὴ σύν τε βρόμος αὐλῶν
(170) εὔαδεν ἠδὲ λύκων κλαγγὴ χαροπῶν τε λεόντων
(171) οὔρεά τ᾽ἠχήεντα καὶ ὑλήεντες ἔναυλοι.
(172) καὶ σὺ μὲν οὕτω χαῖρε θεαί θ᾽ἅμα πᾶσαι ἀοιδῇ.
(173) === Gedicht 15 ===
(174) == Εἲς Ἡρακλέα Λεοντόθυμον ==
(175) Ἡρακλέα, Διὸς υἱόν, ἀείσομαι, ὃν μέγʼ ἄριστον
(176) γείνατʼ ἐπιχθονίων Θήβῃς ἔνι καλλιχόροισιν
(177) Ἀλκμήνη μιχθεῖσα κελαινεφέι Κρονίωνι·
(178) ὃς πρὶν μὲν κατὰ γαῖαν ἀθέσφατον ἠδὲ θάλασσαν
(179) πλαζόμενος πομπῇσιν ὕπʼ Εὐρυσθῆος ἄνακτος
(180) πολλὰ μὲν αὐτὸς ἔρεξεν ἀτάσθαλα, πολλὰ δ᾽ἀνέτλη·
(181) νῦν δ᾽ἤδη κατὰ καλὸν ἕδος νιφόεντος Ὀλύμπου
(182) ναίει τερπόμενος καὶ ἔχει καλλίσφυρον Ἥβην.
(183) χαῖρε, ἄναξ, Διὸς υἱέ· δίδου δ᾽ἀρετήν τε καὶ ὄλβον.
(184) === Gedicht 16 ===
(185) == Εἲς Ἀσκληπιόν ==
(186) ἰητῆρα νόσων Ἀσκληπιὸν ἄρχομʼ ἀείδειν,
(187) υἱὸν Ἀπόλλωνος, τὸν ἐγείνατο δῖα Κορωνὶς
(188) Δωτίῳ ἐν πεδίῳ, κούρη Φλεγύου βασιλῆος,
(189) χάρμα μέγʼ ἀνθρώποισι, κακῶν θελκτῆρʼ ὀδυνάων.
(190) καὶ σὺ μὲν οὕτω χαῖρε, ἄναξ· λίτομαι δέ σʼἀοιδῇ.
(191) === Gedicht 17 ===
(192) == Εἲς Διοσκούρους ==
(193) Κάστορα καὶ Πολυδεύκἐ ἀείσεο, Μοῦσα λίγεια,
(194) Τυνδαρίδας, οἳ Ζηνὸς Ὀλυμπίου ἐξεγένοντο·
(195) τοὺς ὑπὸ Τηϋγέτου κορυφῇς τέκε πότνια Λήδη
(196) λάθρη ὑποδμηθεῖσα κελαινεφέι Κρονίωνι.
(197) χαίρετε, Τυνδαρίδαι, ταχέων ἐπιβήτορες ἵππων.
(198) === Gedicht 18 ===
(199) == Εἲς Ἑρμῆν ==
(200) Ἑρμῆν ἀείδω Κυλλήνιον, Ἀργειφόντην,
(201) Κυλλήνης μεδέοντα καὶ Ἀρκαδίης πολυμήλου,
(202) ἄγγελον ἀθανάτων ἐριούνιον, ὃν τέκε Μαῖα,
(203) Ατλαντος θυγάτηρ, Διὸς ἐν φιλότητι μιγεῖσα,
(204) αἰδοίη: μακάρων δὲ θεῶν ἀλέεινεν ὅμιλον,
(205) ἄντρῳ ναιετάουσα παλισκίῳ: ἔνθα Κρονίων
(206) νύμφῃ ἐυπλοκάμῳ μισγέσκετο νυκτὸς ἀμολγῷ,
(207) εὖτε κατὰ γλυκὺς ὕπνος ἔχοι λευκώλενον Ἥρην:
(208) λάνθανε δ᾽ἀθανάτους τε θεοὺς θνητούς τ᾽ἀνθρώπους.
(209) καὶ σὺ μὲν οὕτω χαῖρε, Διὸς καὶ Μαιάδος υἱέ:
(210) σεῦ δ᾽ἐγὼ ἀρξάμενος μεταβήσομαι ἄλλον ἐς ὕμνον.
(211) χαῖρ᾽ Ἑρμῆ χαριδῶτα, διάκτορε, δῶτορ ἐάων.
(212) === Gedicht 19 ===
(213) == Εἲς Πᾶνα ==
(214) ἀμφί μοι Ἑρμείαο φίλον γόνον ἔννεπε, Μοῦσα,
(215) αἰγιπόδην, δικέρωτα, φιλόκροτον, ὅστ᾽ ἀνὰ πίση
(216) δενδρήεντ᾽ ἄμυδις φοιτᾷ χορογηθέσι νύμφαις,
(217) αἵ τε κατ᾽ αἰγίλιπος πέτρης στείβουσι κάρηνα
(218) Πᾶν᾽ ἀνακεκλόμεναι, νόμιον θεόν, ἀγλαέθειρον,
(219) αὐχμήενθ᾽, ὃς πάντα λόφον νιφόεντα λέλογχε
(220) καὶ κορυφὰς ὀρέων καὶ πετρήεντα κάρηνα.
(221) φοιτᾷ δ᾽ἔνθα καὶ ἔνθα διὰ ῥωπήια πυκνά,
(222) ἄλλοτε μὲν ῥείθροισιν ἐφελκόμενος μαλακοῖσιν,
(223) ἄλλοτε δ᾽αὖ πέτρῃσιν ἐν ἠλιβάτοισι διοιχνεῖ,
(224) ἀκροτάτην κορυφὴν μηλοσκόπον εἰσαναβαίνων.
(225) πολλάκι δ᾽ἀργινόεντα διέδραμεν οὔρεα μακρά,
(226) πολλάκι δ᾽ἐν κνημοῖσι διήλασε θῆρας ἐναίρων,
(227) ὀξέα δερκόμενος: τότε δ᾽ἕσπερος ἔκλαγεν οἶον
(228) ἄγρης ἐξανιών, δονάκων ὕπο μοῦσαν ἀθύρων
(229) νήδυμον: οὐκ ἂν τόν γε παραδράμοι ἐν μελέεσσιν
(230) ὄρνις, ἥτ᾽ ἔαρος πολυανθέος ἐν πετάλοισι
(231) θρῆνον ἐπιπροχέουσ᾽ ἀχέει μελίγηρυν ἀοιδήν.
(232) σὺν δέ σφιν τότε Νύμφαι ὀρεστιάδες λιγύμολποι
(233) φοιτῶσαι πύκα ποσσὶν ἐπὶ κρήνῃ μελανύδρῳ
(234) μέλπονται: κορυφὴν δὲ περιστένει οὔρεος Ἠχώ:
(235) δαίμων δ᾽ἔνθα καὶ ἔνθα χορῶν, τοτὲ δ᾽ἐς μέσον ἕρπων,
(236) πυκνὰ ποσὶν διέπει, λαῖφος δ᾽ἐπὶ νῶτα δαφοινὸν
(237) λυγκὸς ἔχει, λιγυρῇσιν ἀγαλλόμενος φρένα μολπαῖς
(238) ἐν μαλακῷ λειμῶνι, τόθι κρόκος ἠδ᾽ ὑάκινθος
(239) εὐώδης θαλέθων καταμίσγεται ἄκριτα ποίῃ.
(240) ὑμνεῦσιν δὲ θεοὺς μάκαρας καὶ μακρὸν Ὄλυμπον:
(241) οἷόν θ᾽Ἑρμείην ἐριούνιον ἔξοχον ἄλλων
(242) ἔννεπον, ὡς ὅ γ᾽ἅπασι θεοῖς θοὸς ἄγγελός ἐστι,
(243) καί ῥ᾽ὅ γ᾽ἐς Ἀρκαδίην πολυπίδακα, μητέρα μήλων,
(244) ἐξίκετ᾽, ἔνθα τέ οἱ τέμενος Κυλληνίου ἐστίν.
(245) ἔνθ᾽ ὅ γε καὶ θεὸς ὢν ψαφαρότριχα μῆλ᾽ ἐνόμευεν
(246) ἀνδρὶ πάρα θνητῷ θάλε γὰρ πόθος ὑγρὸς ἐπελθὼν
(247) νύμφῃ ἐυπλοκάμῳ Δρύοπος φιλότητι μιγῆναι:
(248) ἐκ δ᾽ἐτέλεσσε γάμον θαλερόν. τέκε δ᾽ἐν μεγάροισιν
(249) Ἑρμείῃ φίλον υἱόν, ἄφαρ τερατωπὸν ἰδέσθαι,
(250) αἰγιπόδην, δικέρωτα, φιλόκροτον, ἡδυγέλωτα:
(251) φεῦγε δ᾽ἀναΐξασα, λίπεν δ᾽ἄρα παῖδα τιθήνη
(252) δεῖσε γάρ, ὡς ἴδεν ὄψιν ἀμείλιχον, ἠυγένειον.
(253) τὸν δ᾽αἶψ᾽ Ἑρμείας ἐριούνιος εἰς χέρα θῆκε
(254) δεξάμενος, χαῖρεν δὲ νόῳ περιώσια δαίμων.
(255) ῥίμφα δ᾽ἐς ἀθανάτων ἕδρας κίε παῖδα καλύψας
(256) δέρμασιν ἐν πυκινοῖσιν ὀρεσκῴοιο λαγωοῦ
(257) πὰρ δὲ Ζηνὶ κάθιζε καὶ ἄλλοις ἀθανάτοισι,
(258) δεῖξε δὲ κοῦρον ἑόν: πάντες δ᾽ἄρα θυμὸν ἔτερφθεν
(259) ἀθάνατοι, περίαλλα δ᾽ὁ Βάκχειος Διόνυσος:
(260) Πᾶνα δέ μιν καλέεσκον, ὅτι φρένα πᾶσιν ἔτερψε.
(261) καὶ σὺ μὲν οὕτω χαῖρε, ἄναξ, ἵλαμαι δέ σ᾽ἀοιδῇ
(262) αὐτὰρ ἐγὼ καὶ σεῖο καὶ ἄλλης μνήσομ᾽ ἀοιδῆς.
(263) === Gedicht 20 ===
(264) == Εἲς Ἥφαιστον ==
(265) Ἥφαιστον κλυτόμητιν ἀείσεο, Μοῦσα λίγεια,
(266) ὃς μετʼ Ἀθηναίης γλαυκώπιδος ἀγλαὰ ἔργα
(267) ἀνθρώπους ἐδίδαξεν ἐπὶ χθονός, οἳ τὸ πάρος περ
(268) ἄντροις ναιετάασκον ἐν οὔρεσιν, ἠύτε θῆρες.
(269) νῦν δὲ διʼ Ἥφαιστον κλυτοτέχνην ἔργα δαέντες
(270) ῥηιδίως αἰῶνα τελεσφόρον εἰς ἐνιαυτὸν
(271) εὔκηλοι διάγουσιν ἐνὶ σφετέροισι δόμοισιν.
(272) ἀλλʼ ἵληθʼ, Ἥφαιστε· δίδου δ᾽ἀρετήν τε καὶ ὄλβον.
(273) === Gedicht 21 ===
(274) == Εἲς Ἀπόλλωνα ==
(275) φοῖβε, σὲ μὲν καὶ κύκνος ὑπὸ πτερύγων λίγʼ ἀείδει,
(276) ὄχθῃ ἐπιθρώσκων ποταμὸν πάρα δινήεντα,
(277) Πηνειόν· σὲ δ᾽ἀοιδὸς ἔχων φόρμιγγα λίγειαν
(278) ἡδυεπὴς πρῶτόν τε καὶ ὕστατον αἰὲν ἀείδει.
(279) καὶ σὺ μὲν οὕτω χαῖρε, ἄναξ, ἵλαμαι δέ σ᾽ἀοιδῇ.
(280) === Gedicht 22 ===
(281) == Εἲς Ποσειδῶνα ==
(282) ἀμφὶ Ποσειδάωνα, μέγαν θεόν, ἄρχομʼ ἀείδειν,
(283) γαίης κινητῆρα καὶ ἀτρυγέτοιο θαλάσσης,
(284) πόντιον, ὅσθʼ Ἑλικῶνα καὶ εὐρείας ἔχει Αἰγάς.
(285) διχθά τοι, Ἐννοσίγαιε, θεοὶ τιμὴν ἐδάσαντο,
(286) ἵππων τε δμητῆρʼ ἔμεναι σωτῆρά τε νηῶν.
(287) χαῖρε, Ποσείδαον γαιήοχε, κυανοχαῖτα,
(288) καί, μάκαρ, εὐμενὲς ἦτορ ἔχων πλώουσιν ἄρηγε.
(289) === Gedicht 23 ===
(290) == Εἲς Ὕπατον Κρονίδην ==
(291) Ζῆνα θεῶν τὸν ἄριστον ἀείσομαι ἠδὲ μέγιστον,
(292) εὐρύοπα, κρείοντα, τελεσφόρον, ὅστε Θέμιστι
(293) ἐγκλιδὸν ἑζομένῃ πυκινοὺς ὀάρους ὀαρίζει.
(294) ἵληθʼ, εὐρύοπα Κρονίδη, κύδιστε μέγιστε.
(295) === Gedicht 24 ===
(296) == Εἲς Ἑστίαν ==
(297) ἑστίη, ἥτε ἄνακτος Ἀπόλλωνος ἑκάτοιο
(298) Πυθοῖ ἐν ἠγαθέῃ ἱερὸν δόμον ἀμφιπολεύεις,
(299) αἰεὶ σῶν πλοκάμων ἀπολείβεται ὑγρὸν ἔλαιον·
(300) ἔρχεο τόνδʼ ἀνὰ οἶκον, ἕνʼ ἔρχεο θυμὸν ἔχουσα
(301) σὺν Διὶ μητιόεντι· χάριν δ᾽ἅμʼ ὄπασσον ἀοιδῇ.
(302) === Gedicht 25 ===
(303) == Εἲς Μούσας Καὶ Ἀπόλλωνα ==
(304) μουσάων ἄρχωμαι Ἀπόλλωνός τε Διός τε·
(305) ἐκ γὰρ Μουσάων καὶ ἑκηβόλου Ἀπόλλωνος
(306) ἄνδρες ἀοιδοὶ ἔασιν ἐπὶ χθονὶ καὶ κιθαρισταί,
(307) ἐκ δὲ Διὸς βασιλῆες· ὃ δ᾽ὄλβιος, ὅν τινα Μοῦσαι
(308) φίλωνται· γλυκερή οἱ ἀπὸ στόματος ῥέει αὐδή.
(309) χαίρετε, τέκνα Διός, καὶ ἐμὴν τιμήσατʼ ἀοιδήν·
(310) αὐτὰρ ἐγὼν ὑμέων τε καὶ ἄλλης μνήσομʼ ἀοιδῆς.
(311) === Gedicht 26 ===
(312) == Εἲς Διόνυσον ==
(313) κισσοκόμην Διόνυσον ἐρίβρομον ἄρχομʼ ἀείδειν,
(314) Ζηνὸς καὶ Σεμέλης ἐρικυδέος ἀγλαὸν υἱόν,
(315) ὃν τρέφον ἠύκομοι Νύμφαι παρὰ πατρὸς ἄνακτος
(316) δεξάμεναι κόλποισι καὶ ἐνδυκέως ἀτίταλλον
(317) Νύσης ἐν γυάλοις· ὃ δ᾽ἀέξετο πατρὸς ἕκητι
(318) ἄντρῳ ἐν εὐώδει μεταρίθμιος ἀθανάτοισιν.
(319) αὐτὰρ ἐπειδὴ τόνδε θεαὶ πολύυμνον ἔθρεψαν,
(320) δὴ τότε φοιτίζεσκε καθʼ ὑλήεντας ἐναύλους,
(321) κισσῷ καὶ δάφνῃ πεπυκασμένος· αἳ δ᾽ἅμʼ ἕποντο
(322) Νύμφαι, ὃ δ᾽ἐξηγεῖτο· βρόμος δ᾽ἔχεν ἄσπετον ὕλην.
(323) καὶ σὺ μὲν οὕτω χαῖρε, πολυστάφυλʼ ὦ Διόνυσε·
(324) δὸς δ᾽ἡμᾶς χαίροντας ἐς ὥρας αὖτις ἱκέσθαι,
(325) ἐκ δ᾽αὖθʼ ὡράων εἰς τοὺς πολλοὺς ἐνιαυτούς.
(326) === Gedicht 27 ===
(327) == Εἲς Ἄρτεμιν ==
(328) Ἄρτεμιν ἀείδω χρυσηλάκατον, κελαδεινήν,
(329) παρθένον αἰδοίην, ἐλαφηβόλον, ἰοχέαιραν,
(330) αὐτοκασιγνήτην χρυσαόρου Ἀπόλλωνος,
(331) ἣ κατ᾽ ὄρη σκιόεντα καὶ ἄκριας ἠνεμοέσσας
(332) ἄγρῃ τερπομένη παγχρύσεα τόξα τιταίνει
(333) πέμπουσα στονόεντα βέλη: τρομέει δὲ κάρηνα
(334) ὑψηλῶν ὀρέων, ἰάχει δ᾽ἔπι δάσκιος ὕλη
(335) δεινὸν ὑπὸ κλαγγῆς θηρῶν, φρίσσει δέ τε γαῖα
(336) πόντος τ᾽ἰχθυόεις: ἣ δ᾽ἄλκιμον ἦτορ ἔχουσα
(337) πάντη ἐπιστρέφεται θηρῶν ὀλέκουσα γενέθλην.
(338) αὐτὰρ ἐπὴν τερφθῇ θηροσκόπος ἰοχέαιρα,
(339) εὐφρήνῃ δὲ νόον, χαλάσασ᾽ εὐκαμπέα τόξα
(340) ἔρχεται ἐς μέγα δῶμα κασιγνήτοιο φίλοιο,
(341) Φοίβου Ἀπόλλωνος, Δελφῶν ἐς πίονα δῆμον,
(342) Μουσῶν καὶ Χαρίτων καλὸν χορὸν ἀρτυνέουσα.
(343) ἔνθα κατακρεμάσασα παλίντονα τόξα καὶ ἰοὺς
(344) ἡγεῖται χαρίεντα περὶ χροῒ κόσμον ἔχουσα,
(345) ἐξάρχουσα χορούς: αἳ δ᾽ἀμβροσίην ὄπ᾽ ἰεῖσαι
(346) ὑμνεῦσιν Λητὼ καλλίσφυρον, ὡς τέκε παῖδας
(347) ἀθανάτων βουλῇ τε καὶ ἔργμασιν ἔξοχ᾽ ἀρίστους.
(348) χαίρετε, τέκνα Διὸς καὶ Λητοῦς ἠυκόμοιο:
(349) αὐτὰρ ἐγὼν ὑμέων τε καὶ ἄλλης μνήσομ᾽ ἀοιδῆς.
(350) === Gedicht 28 ===
(351) == Εἲς Ἀθήναν ==
(352) Παλλάδ᾽ Ἀθηναίην, κυδρὴν θεόν, ἄρχομ᾽ ἀείδειν
(353) γλαυκῶπιν, πολύμητιν, ἀμείλιχον ἦτορ ἔχουσαν,
(354) παρθένον αἰδοίην, ἐρυσίπτολιν, ἀλκήεσσαν,
(355) Τριτογενῆ, τὴν αὐτὸς ἐγείνατο μητίετα Ζεὺς
(356) σεμνῆς ἐκ κεφαλῆς, πολεμήια τεύχε᾽ ἔχουσαν,
(357) χρύσεα, παμφανόωντα: σέβας δ᾽ἔχε πάντας ὁρῶντας
(358) ἀθανάτους: ἣ δὲ πρόσθεν Διὸς αἰγιόχοιο
(359) ἐσσυμένως ὤρουσεν ἀπ᾽ ἀθανάτοιο καρήνου,
(360) σείσασ᾽ ὀξὺν ἄκοντα: μέγας δ᾽ἐλελίζετ᾽ Ὄλυμπος
(361) δεινὸν ὑπὸ βρίμης γλαυκώπιδος: ἀμφὶ δὲ γαῖα
(362) σμερδαλέον ἰάχησεν: ἐκινήθη δ᾽ἄρα πόντος,
(363) κύμασι πορφυρέοισι κυκώμενος: ἔκχυτο δ᾽ἅλμη
(364) ἐξαπίνης: στῆσεν δ᾽Ὑπερίονος ἀγλαὸς υἱὸς
(365) ἵππους ὠκύποδας δηρὸν χρόνον, εἰσότε κούρη
(366) εἵλετ᾽ ἀπ᾽ ἀθανάτων ὤμων θεοείκελα τεύχη
(367) Παλλὰς Ἀθηναίη: γήθησε δὲ μητίετα Ζεύς.
(368) καὶ σὺ μὲν οὕτω χαῖρε, Διὸς τέκος αἰγιόχοιο:
(369) αὐτὰρ ἐγὼ καὶ σεῖο καὶ ἄλλης μνήσομ᾽ ἀοιδῆς.
(370) === Gedicht 29 ===
(371) == Εἲς Ἑστίαν ==
(372) ἑστίη, ἣ πάντων ἐν δώμασιν ὑψηλοῖσιν
(373) ἀθανάτων τε θεῶν χαμαὶ ἐρχομένων τ᾽ἀνθρώπων
(374) ἕδρην ἀίδιον ἔλαχες, πρεσβηίδα τιμήν,
(375) καλὸν ἔχουσα γέρας καὶ τίμιον: οὐ γὰρ ἄτερ σοῦ
(376) εἰλαπίναι θνητοῖσιν, ἵν᾽ οὐ πρώτῃ πυμάτῃ τε
(377) Ἑστίῃ ἀρχόμενος σπένδει μελιηδέα οἶνον:
(378) καὶ σύ μοι, Ἀργειφόντα, Διὸς καὶ Μαιάδος υἱέ,
(379) ἄγγελε τῶν μακάρων, χρυσόρραπι, δῶτορ ἐάων,
(380) ἵλαος ὢν ἐπάρηγε σὺν αἰδοίῃ τε φίλῃ τε.
(381) ναίετε δώματα καλά, φίλα φρεσὶν ἀλλήλοισιν
(382) εἰδότες: ἀμφότεροι γὰρ ἐπιχθονίων ἀνθρώπων
(383) εἰδότες ἔργματα καλὰ νόῳ θ᾽ἕσπεσθε καὶ ἥβῃ.
(384) χαῖρε, Κρόνου θύγατερ, σύ τε καὶ χρυσόρραπις Ἑρμῆς:
(385) αὐτὰρ ἐγὼν ὑμέων τε καὶ ἄλλης μνήσομ᾽ ἀοιδῆς.
(386) === Gedicht 30 ===
(387) == Εἲς Γῆν Μητέρα Πάντων ==
(388) γαῖαν παμμήτειραν ἀείσομαι, ἠυθέμεθλον,
(389) πρεσβίστην, ἣ φέρβει ἐπὶ χθονὶ πάνθʼ ὁπόσʼ ἐστίν,
(390) ἠμὲν ὅσα χθόνα δῖαν ἐπέρχεται ἠδʼ ὅσα πόντον
(391) ἠδʼ ὅσα πωτῶνται, τάδε φέρβεται ἐκ σέθεν ὄλβου.
(392) ἐκ σέο δ᾽εὔπαιδές τε καὶ εὔκαρποι τελέθουσι,
(393) πότνια, σεῦ δ᾽ἔχεται δοῦναι βίον ἠδʼ ἀφελέσθαι
(394) θνητοῖς ἀνθρώποισιν· ὃ δ᾽ὄλβιος, ὅν κε σὺ θυμῷ
(395) πρόφρων τιμήσῃς· τῷ τ᾽ἄφθονα πάντα πάρεστι.
(396) βρίθει μέν σφιν ἄρουρα φερέσβιος ἠδὲ κατʼ ἀγροὺς
(397) κτήνεσιν εὐθηνεῖ, οἶκος δ᾽ἐμπίπλαται ἐσθλῶν·
(398) αὐτοὶ δ᾽εὐνομίῃσι πόλιν κάτα καλλιγύναικα
(399) κοιρανέουσʼ, ὄλβος δὲ πολὺς καὶ πλοῦτος ὀπηδεῖ·
(400) παῖδες δ᾽εὐφροσύνῃ νεοθηλέι κυδιόωσι
(401) παρθενικαί τε χοροῖς πολυανθέσιν εὔφρονι θυμῷ
(402) παίζουσαι σκαίρουσι κατʼ ἄνθεα μαλθακὰ ποίης,
(403) οὕς κε σὺ τιμήσῃς, σεμνὴ θεά, ἄφθονε δαῖμον.
(404) χαῖρε, θεῶν μήτηρ, ἄλοχʼ Οὐρανοῦ ἀστερόεντος,
(405) πρόφρων δ᾽ἀντʼ ᾠδῆς βίοτον θυμήρεʼ ὄπαζε·
(406) αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς.
(407) === Gedicht 31 ===
(408) == Εἲς Ἥλιον ==
(409) ἥλιον ὑμνεῖν αὖτε Διὸς τέκος ἄρχεο Μοῦσα,
(410) Καλλιόπη, φαέθοντα, τὸν Εὐρυφάεσσα βοῶπις
(411) γείνατο Γαίης παιδὶ καὶ Οὐρανοῦ ἀστερόεντος·
(412) γῆμε γὰρ Εὐρυφάεσσαν ἀγακλειτὴν Ὑπερίων,
(413) αὐτοκασιγνήτην, ἥ οἱ τέκε κάλλιμα τέκνα,
(414) Ἠῶ τε ῥοδόπηχυν ἐυπλόκαμόν τε Σελήνην
(415) Ἠέλιόν τ᾽ἀκάμαντʼ, ἐπιείκελον ἀθανάτοισιν,
(416) ὃς φαίνει θνητοῖσι καὶ ἀθανάτοισι θεοῖσιν
(417) ἵπποις ἐμβεβαώς· σμερδνὸν δ᾽ὅ γε δέρκεται ὄσσοις
(418) χρυσέης ἐκ κόρυθος· λαμπραὶ δ᾽ἀκτῖνες ἀπʼ αὐτοῦ
(419) αἰγλῆεν στίλβουσι παρὰ κροτάφων δέ τ᾽ἔθειραι
(420) λαμπραὶ ἀπὸ κρατὸς χαρίεν κατέχουσι πρόσωπον
(421) τηλαυγές· καλὸν δὲ περὶ χροῒ λάμπεται ἔσθος
(422) λεπτουργές, πνοιῇ ἀνέμων· ὕπο δ᾽ἄρσενες ἵπποι.
(423) ἔνθʼ ἄρʼ ὅ γε στήσας χρυσόζυγον ἅρμα καὶ ἵππους,
(424) [αὐτόθι παύεται ἄκρου ἐπʼ οὐρανοῦ, εἰσόκεν αὖτις]
(425) θεσπέσιος πέμπῃσι διʼ οὐρανοῦ Ὠκεανόνδε.
(426) χαῖρε, ἄναξ, πρόφρων δὲ βίον θυμήρεʼ ὄπαζε.
(427) ἐκ σέο δ᾽ἀρξάμενος κλῄσω μερόπων γένος ἀνδρῶν
(428) ἡμιθέων, ὧν ἔργα θεαὶ θνητοῖσιν ἔδειξαν.
(429) === Gedicht 32 ===
(430) == Εἲς Σελήνην ==
(431) μήνην ἀείδειν τανυσίπτερον ἔσπετε, Μοῦσαι,
(432) ἡδυεπεῖς κοῦραι Κρονίδεω Διός, ἵστορες ᾠδῆς·
(433) ἧς ἄπο αἴγλη γαῖαν ἑλίσσεται οὐρανόδεικτος
(434) κρατὸς ἀπʼ ἀθανάτοιο, πολὺς δ᾽ὑπὸ κόσμος ὄρωρεν
(435) αἴγλης λαμπούσης· στίλβει δέ τ᾽ἀλάμπετος ἀὴρ
(436) χρυσέου ἀπὸ στεφάνου, ἀκτῖνες δ᾽ἐνδιάονται,
(437) εὖτʼ ἂν ἀπʼ Ὠκεανοῖο λοεσσαμένη χρόα καλόν,
(438) εἵματα ἑσσαμένη τηλαυγέα δῖα Σελήνη,
(439) ζευξαμένη πώλους ἐριαύχενας, αἰγλήεντας,
(440) ἐσσυμένως προτέρωσʼ ἐλάσῃ καλλίτριχας ἵππους,
(441) ἑσπερίη, διχόμηνος· ὃ δὲ πλήθει μέγας ὄγμος
(442) λαμπρόταταί τ᾽αὐγαὶ τότʼ ἀεξομένης τελέθουσιν
(443) οὐρανόθεν· τέκμωρ δὲ βροτοῖς καὶ σῆμα τέτυκται.
(444) τῇ ῥά ποτε Κρονίδης ἐμίγη φιλότητι καὶ εὐνῇ·
(445) ἣ δ᾽ὑποκυσαμένη Πανδείην γείνατο κούρην,
(446) ἐκπρεπὲς εἶδος ἔχουσαν ἐν ἀθανάτοισι θεοῖσι.
(447) χαῖρε, ἄνασσα, θεὰ λευκώλενε, δῖα Σελήνη,
(448) πρόφρον, ἐυπλόκαμος· σέο δ᾽ἀρχόμενος κλέα φωτῶν
(449) ᾁσομαι ἡμιθέων, ὧν κλείουσʼ ἔργματʼ ἀοιδοί,
(450) Μουσάων θεράποντες, ἀπὸ στομάτων ἐροέντων.
(451) === Gedicht 33 ===
(452) == Εἲς Διοσκούρους ==
(453) ἀμφὶ Διὸς κούρους, ἑλικώπιδες ἔσπετε Μοῦσαι,
(454) Τυνδαρίδας, Λήδης καλλισφύρου ἀγλαὰ τέκνα,
(455) Κάστορά θ᾽ἱππόδαμον καὶ ἀμώμητον Πολυδεύκεα,
(456) τοὺς ὑπὸ Ταϋγέτου κορυφῇ ὄρεος μεγάλοιο
(457) μιχθεῖσ᾽ ἐν φιλότητι κελαινεφέι Κρονίωνι
(458) σωτῆρας τέκε παῖδας ἐπιχθονίων ἀνθρώπων
(459) ὠκυπόρων τε νεῶν, ὅτε τε σπέρχωσιν ἄελλαι
(460) χειμέριαι κατὰ πόντον ἀμείλιχον: οἳ δ᾽ἀπὸ νηῶν
(461) εὐχόμενοι καλέουσι Διὸς κούρους μεγάλοιο
(462) ἄρνεσσιν λευκοῖσιν, ἐπ᾽ ἀκρωτήρια βάντες
(463) πρύμνης: τὴν δ᾽ἄνεμός τε μέγας καὶ κῦμα θαλάσσης
(464) θῆκαν ὑποβρυχίην: οἳ δ᾽ἐξαπίνης ἐφάνησαν
(465) ξουθῇσι πτερύγεσσι δι᾽ αἰθέρος ἀίξαντες,
(466) αὐτίκα δ᾽ἀργαλέων ἀνέμων κατέπαυσαν ἀέλλας,
(467) κύματα δ᾽ἐστόρεσαν λευκῆς ἁλὸς ἐν πελάγεσσι,
(468) σήματα καλά, πόνου ἀπονόσφισιν: οἳ δὲ ἰδόντες
(469) γήθησαν, παύσαντο δ᾽ὀιζυροῖο πόνοιο.
(470) χαίρετε, Τυνδαρίδαι, ταχέων ἐπιβήτορες ἵππων:
(471) αὐτὰρ ἐγὼν ὑμέων τε καὶ ἄλλης μνήσομ᾽ ἀοιδῆς.
