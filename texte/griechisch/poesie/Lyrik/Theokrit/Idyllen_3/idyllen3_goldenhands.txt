(1) === Gedicht 20 ===
(2) == Βουκολίσκος ==
(3) Εὐνείκα μ᾽ἐγέλαξε θέλοντά μιν ἁδὺ φιλῆσαι,
(4) καί μ᾽ἐπικερτομέοισα τάδ᾽ ἔννεπεν· "ἔρρ᾽ ἀπ᾽ ἐμεῖο.
(5) βουκόλος ὢν ἐθέλεις με κύσαι τάλαν; οὐ μεμάθηκα
(6) ἀγροίκως φιλέειν, ἀλλ᾽ ἀστικὰ χείλεα θλίβειν.
(7) μή τύ γέ μευ κύσσῃς τὸ καλὸν στόμα μηδ᾽ ἐν ὀνείροις.
(8) οἷα βλέπεις, ὁπποῖα λαλεῖς, ὡς ἄγρια παίσδεις,
(9) ὡς τρυφέρ᾽ αἰκάλλεις, ὡς κωτίλα ῥήματα φράσδεις·
(10) ὡς μαλακὸν τὸ γένειον ἔχεις, ὡς ἁδέα χαίταν.
(11) χείλεά τοι νοσέοντι, χέρες δέ τοι ἐντὶ μέλαιναι,
(12) καὶ κακὸν ἐξόσδεις. ἀπ᾽ ἐμεῦ φύγε, μή με μολύνῃς."
(13) τοιάδε μυθίζοισα τρὶς εἰς ἑὸν ἔπτυσε κόλπον,
(14) καί μ᾽ἀπὸ τᾶς κεφαλᾶς ποτὶ τὼ πόδε συνεχὲς εἶδε
(15) χείλεσι μυχθίζοισα καὶ ὄμμασι λοξὰ βλέποισα,
(16) καὶ πολὺ τᾷ μορφᾷ θηλύνετο, καί τι σεσαρὸς
(17) καὶ σοβαρόν μ᾽ἐγέλαξεν. ἐμοὶ δ᾽ἄφαρ ἔζεσεν αἷμα,
(18) καὶ χρόα φοινίχθην ὑπὸ τὤλγεος ὡς ῥόδον ἕρσᾳ.
(19) χἁ μὲν ἔβα με λιποῖσα· φέρω δ᾽ὑποκάρδιον ὀργάν,
(20) ὅττί με τὸν χαρίεντα κακὰ μωμήσαθ᾽ ἑταίρα.
(21) ποιμένες, εἴπατέ μοι τὸ κρήγυον· οὐ καλὸς ἐμμί;
(22) ἆρά τις ἐξαπίνας με θεὸς βροτὸν ἄλλον ἔτευξε;
(23) καὶ γὰρ ἐμοὶ τὸ πάροιθεν ἐπάνθεεν ἁδύ τι κάλλος
(24) ὡς κισσὸς ποτὶ πρέμνον, ἐμὰν δ᾽ἐπύκαζεν ὑπήναν,
(25) χαῖται δ᾽οἷα σέλινα περὶ κροτάφοισι κέχυντο,
(26) καὶ λευκὸν τὸ μέτωπον ἐπ᾽ ὀφρύσι λάμπε μελαίναις·
(27) ὄμματά μοι γλαυκᾶς χαροπώτερα πολλὸν Ἀθάνας,
(28) καὶ στόμα δ᾽αὖ πακτᾶς γλυκερώτερον, ἐκ στομάτων δὲ
(29) ἔρρεέ μοι φωνὰ γλυκερωτέρα ἢ μέλι κηρῶ.
(30) ἁδὺ δέ μοι τὸ μέλισμα, καὶ ἢν σύριγγι μελίσδω,
(31) κἢν αὐλῷ δονέω, κἢν δώνακι, κἢν πλαγιαύλῳ.
(32) καὶ πᾶσαι καλόν με κατ᾽ ὤρεα φαντὶ γυναῖκες,
(33) καὶ πᾶσαί με φιλεῦντι· τὰ δ᾽ἀστικά μ᾽οὐκ ἐφίλασεν,
(34) ἀλλ᾽ ὅτι βουκόλος ἐμμὶ παρέδραμε κοὔποτ᾽ ἀκούει,
(35) ὡς ὁ καλὸς Διόνυσος ἐν ἄγκεσι πόρτιν ἔλαυνεν·
(36) οὐκ ἔγνω δ᾽,ὅτι Κύπρις ἐπ᾽ ἀνέρι μήνατο βούτᾳ
(37) καὶ Φρυγίοις ἐνόμευσεν ἐν ὤρεσι καὶ τὸν Ἄδωνιν
(38) ἐν δρυμοῖσι φίλασε καὶ ἐν δρυμοῖσιν ἔκλαυσεν.
(39) Ἐνδυμίων δὲ τίς ἦν; οὐ βουκόλος; ὅν γε Σελάνα
(40) βουκολέοντα φίλασεν, ἀπ᾽ Οὐλύμπω δὲ μολοῖσα
(41) λάθριον ἀν νάπος ἦλθε καὶ εἰς ἕνα παιδὶ κάθευδε.
(42) καὶ τὺ Ῥέα κλαίεις τὸν βουκόλον. οὐχὶ δὲ καὶ τὺ
(43) ὦ Κρονίδα διὰ παῖδα βοηνόμον ὄρνις ἐπλάγχθης;
(44) Εὐνείκα δὲ μόνα τὸν βουκόλον οὐκ ἐφίλασεν,
(45) ἁ Κυβέλας κρέσσων καὶ Κύπριδος ἠδὲ Σελάνας.
(46) μηκέτι μηδὲ σὺ Κύπρι τὸν ἁδέα μήτε κατ᾽ ἄστυ
(47) μήτ᾽ ἐν ὄρει φιλέοις, μούνη δ᾽ἀνὰ νύκτα καθεύδοις.
(48) === Gedicht 21 ===
(49) == ἁλιεῖς ==
(50) Ἁ πενία Διόφαντε μόνα τὰς τέχνας ἐγείρει,
(51) αὐτὰ τῶ μόχθοιο διδάσκαλος· οὐδὲ γὰρ εὕδειν
(52) ἀνδράσιν ἐργατίναισι κακαὶ παρέχοντι μέριμναι.
(53) κἂν ὀλίγον νυκτός τις ἐπιμύσσῃσι, τὸν ὕπνον
(54) αἰφνίδιον θορυβεῦσιν ἐφιστάμεναι μελεδῶναι.
(55) Ἰχθύος ἀγρευτῆρες ὅμως δύο κεῖντο γέροντες,
(56) στρωσάμενοι βρύον αὖον ὑπὸ πλεκταῖς καλύβαισι,
(57) κεκλιμένοι τοίχῳ τῷ φυλλίνῳ· ἐγγύθι δ᾽αὐτοῖν
(58) κεῖτο τὰ ταῖν χειροῖν ἀθλήματα, τοὶ καλαθίσκοι,
(59) τοὶ κάλαμοι, τἄγκιστρα τὰ φυκιόεντα δέλητα
(60) ὁρμιαὶ κύρτοι τε καὶ ἐκ σχοίνων λαβύρινθοι,
(61) μήρινθοι κώπα τε γέρων τ᾽ἐπ᾽ ἐρείσμασι λέμβος·
(62) νέρθεν τᾶς κεφαλᾶς φορμὸς βραχύς, εἷμά τ᾽ἐπί σφι
(63) οὗτος τοῖς ἁλιεῦσιν ὁ πᾶς πόρος, οὗτος ὁ πλοῦτος.
(64) οὐδεὶς δ᾽οὐ σισύραν εἶχ᾽ οὐ λίνα· πάντα περισσά,
(65) πάντ᾽ ἐδόκει τήνοις· ἁ γὰρ πενία σφας ἔτειρε
(66) οὐδεὶς δ᾽ἐν μέσσῳ γείτων· πενίᾳ δὲ παρ᾽ αὐτὰν
(67) θλιβομέναν καλύβαν τρυφερὸν προσέναχε θάλασσα.
(68) κοὔπω τὸν μέσατον δρόμον ἄνυεν ἅρμα Σελάνας,
(69) τοὺς δ᾽ἁλιεῖς ἤγειρε φίλος πόνος, ἐκ βλεφάρων δὲ
(70) ὕπνον ἀπωσάμενοι σφετέραις φρεσὶν ἤρεθον αὐδάν.
(71) ψεύδοντ᾽ ὦ φίλε πάντες, ὅσοι τὰς νύκτας ἔφασκον
(72) τῶ θέρεος μινύθειν, ὅτε τἄματα μακρὰ φέρει Ζεύς.
(73) ἤδη μυρί᾽ ἐσεῖδον ὀνείρατα, κοὐδέπω ἀώς.
(74) μὴ λαθόμην; τί τὸ χρῆμα; χρόνον δ᾽αἱ νύκτες ἔχοντι.
(75) Ἀσφαλίων, μέμφῃ τὸ καλὸν θέρος; οὐ γὰρ ὁ καιρὸς
(76) αὐτομάτως παρέβα τὸν ἑὸν δρόμον· ἀλλὰ τὸν ὕπνον
(77) ἁ φροντὶς κόπτοισα μακρὰν τὰν νύκτα ποιεῖ τοι.
(78) ἆρ᾽ ἔμαθες κρίνειν πόκ᾽ ἐνύπνια; χρηστὰ γὰρ εἶδον.
(79) οὔ δε θέλω τὠμῶ φαντάσματος ἦμεν ἄμοιρον.
(80) ὡς καὶ τὰν ἄγραν, τὠνείρατα πάντα μερίζευ.
(81) ὃς γὰρ ἂν εἰκάξῃ κατὰ τὸν νόον οὗτος ἄριστος
(82) ἐστὶν ὀνειροκρίτας, ὁ διδάσκαλός ἐστι παρ᾽ ᾧ νοῦς.
(83) ἄλλως καὶ σχολά ἐστι· τί γὰρ ποιεῖν ἂν ἔχοι τις
(84) κείμενος ἐν φύλλοις ποτὶ κύματι μηδὲ καθεύδων,
(85) ἀλλ᾽ ὄνος ἐν ῥάμνῳ τό τε λύχνιον ἐν πρυτανείῳ·
(86) φαντὶ γὰρ ἀγρυπνίαν τόδ᾽ ἔχειν. λέγε μοί ποτε νυκτὸς
(87) ὄψιν, ἐπεὶ τά τις οἶδε λέγει μανύεν ἑταίρῳ.
(88) δειλινὸν ὡς κατέδαρθον ἐν εἰναλίοισι πόνοισιν
(89) (οὐ μὰν ἦν πολύσιτος, ἐπεὶ δειπνεῦντες ἐν ὥρᾳ,
(90) εἰ μέμνῃ, τᾶς γαστρὸς ἐφειδόμεθ᾽), εἶδον ἐμαυτὸν
(91) ἐν πέτρᾳ μεμαῶτα, καθεζόμενος δ᾽ἐδόκευον
(92) ἰχθύας, ἐκ καλάμων δὲ πλάνον κατέσειον ἐδωδάν.
(93) καί τις τῶν τραφερῶν ὠρέξατο· καὶ γὰρ ἐν ὕπνοις
(94) πᾶσα κύων ἄρκτον μαντεύεται, ἰχθύα κἠγών.
(95) χὡ μὲν τὠγκίστρῳ ποτεφύετο, καὶ ῥέεν αἷμα,
(96) τὸν κάλαμον δ᾽ὑπὸ τῶ κινήματος ἀγκύλον εἶχον
(97) τὼ χέρε τεινόμενον περικλώμενον, εὐρὺν ἀγῶνα,
(98) πῶς νιν ἕλω μέγαν ἰχθὺν ἀφαυροτέροισι σιδάροις.
(99) εἶθ᾽ ὑπομιμνάσκων τῶ τρώματος ἠρέμ᾽ ἔνυξα,
(100) καὶ νύξας ἐχάλαξα, καὶ οὐ φεύγοντος ἔτεινα.
(101) ἤνυσα δ᾽ὦν τὸν ἄεθλον, ἀνείλκυσα χρύσεον ἰχθύν,
(102) παντᾷ τοι χρυσῷ πεπυκασμένον· εἶχε δὲ δεῖμα,
(103) μήτι Ποσειδάωνι πέλοι πεφιλημένος ἰχθὺς
(104) ἢ τάχα τᾶς γλαυκᾶς κειμήλιον Ἀμφιτρίτης.
(105) ἠρέμα δ᾽αὐτὸν ἐγὼν ἐκ τὠγκίστρω ἀπέλυσα,
(106) μή ποτε τῶ στόματος τἀγκίστρια χρυσὸν ἔχοιεν.
(107) καὶ τὸν μὲν πίστευσα καλεῖν τὸν ἐπήρατον ἰχθύν,
(108) ὤμοσα δ᾽οὐκέτι λοιπὸν ὑπὲρ πελάγους πόδα θεῖναι,
(109) ἀλλὰ μενεῖν ἐπὶ γᾶς καὶ τῷ χρυσῷ βασιλεύσειν.
(110) ταῦτά με κἀξήγειρε, τὺ δ᾽ὦ ξένε λοιπὸν ἔρειδε
(111) τὰν γνώμαν· ὅρκον γὰρ ἐγὼ τὸν ἐπώμοσα ταρβῶ.
(112) καὶ σύγε τί τρέσσεις; οὐκ ὤμοσας· οὐδὲ γὰρ ἰχθὺν
(113) χρύσεον ὡς ἴδες εὗρες, ἴσα δ᾽ἦν ψεύδεσιν ὄψις,
(114) ἐλπὶς τῶν ὕπνων. ζάτει τὸν σάρκινον ἰχθύν,
(115) εἰ γάρ πᾳ κνώσσων ἔτ᾽ ἐτώσια ταῦτα ματεύσεις,
(116) μὴ σὺ θάνῃς λιμῷ καίτοι χρυσοῖσιν ὀνείροις.
(117) === Gedicht 22 ===
(118) == Διόσκουροι ==
(119) Ὕμνέομεν Λήδας τε καὶ αἰγιόχου Διὸς υἱώ,
(120) Κάστορα καὶ φοβερὸν Πολυδεύκεα πὺξ ἐρεθίζειν
(121) χεῖρας ἐπιζεύξαντα μέσας βοέοισιν ἱμᾶσιν.
(122) ὑμνέομεν καὶ δὶς καὶ τὸ τρίτον ἄρσενα τέκνα
(123) κούρης Θεστιάδος, Λακεδαιμονίους δύ᾽ ἀδελφούς,
(124) ἀνθρώπων σωτῆρας ἐπὶ ξυροῦ ἤδη ἐόντων,
(125) ἵππων θ᾽αἱματόεντα ταρασσομένων καθ᾽ ὅμιλον,
(126) νηῶν θ᾽,αἳ δύνοντα καὶ οὐρανὸν ἐξανύοντα
(127) ἄστρα βιαζόμεναι χαλεποῖς ἐνέκυρσαν ἀήταις.
(128) οἱ δέ σφεων κατὰ πρύμναν ἀείραντες μέγα κῦμα,
(129) ἠὲ καὶ ἐκ πρῴρηθεν, ἢ ὅππῃ θυμὸς ἑκάστου,
(130) ἐς κοίλην ἔρριψαν, ἀνέρρηξαν δ᾽ἄρα τοίχους
(131) ἀμφοτέρους· κρέμαται δὲ σὺν ἱστίῳ ἄρμενα πάντα
(132) εἰκῇ ἀποκλασθέντα· πολὺς δ᾽ἐξ οὐρανοῦ ὄμβρος
(133) νυκτὸς ἐφερπούσης· παταγεῖ δ᾽εὐρεῖα θάλασσα,
(134) κοπτομένη πνοιαῖς τε καὶ ἀρρήκτοισι χαλάζαις.
(135) ἀλλ᾽ ἔμπης ὑμεῖς γε καὶ ἐκ βυθοῦ ἕλκετε νῆας
(136) αὐτοῖσιν ναύτῃσιν ὀιομένοις θανέεσθαι·
(137) αἶψα δ᾽ἀπολήγοντ᾽ ἄνεμοι, λιπαρὴ δὲ γαλάνη
(138) ἀμπέλαγος· νεφέλαι δὲ διέδραμον ἄλλυδις ἄλλαι·
(139) ἐκ δ᾽ἄρκτοι τ᾽ἐφάνησαν, ὄνων τ᾽ἀνὰ μέσσον ἀμαυρὴ
(140) φάτνη σημαίνοισα τὰ πρὸς πλόον εὔδια πάντα.
(141) ὦ ἄμφω θνητοῖσι βοηθόοι, ὦ φίλοι ἄμφω,
(142) ἱππῆες κιθαρισταί, ἀεθλητῆρες ἀοιδοί·
(143) Κάστορος ἢ πρώτου Πολυδεύκεος ἄρξομ᾽ ἀείδειν;
(144) ἀμφοτέρους ὑμνέων Πολυδεύκεα πρῶτον ἀείσω.
(145) Ἡ μὲν ἄρα προφυγοῦσα πέτρας εἰς ἓν ξυνιούσας
(146) Ἀργὼ καὶ νιφόεντος ἀταρτηρὸν στόμα Πόντου
(147) Βέβρυκας εἰσαφίκανε θεῶν φίλα τέκνα φέρουσα.
(148) ἔνθα μιῆς πολλοὶ κατὰ κλίμακος ἀμφοτέρων ἒξ
(149) τοίχων ἄνδρες ἔβαινον Ἰησονίης ἀπὸ νηός.
(150) ἐκβάντες δ᾽ἐπὶ θῖνα βαθὺν καὶ ὑπήνεμον ἀκτὴν
(151) εὐνάς τ᾽ἐστόρνυντο πυρεῖά τε χερσὶν ἐνώμων.
(152) Κάστωρ δ᾽αἰολόπωλος ὅ τ᾽οἰνωπὸς Πολυδεύκης
(153) ἄμφω ἐρημάζεσκον ἀποπλαγχθέντες ἑταίρων,
(154) παντοίην ἐν ὄρει θηεύμενοι ἄγριον ὕλην.
(155) εὗρον δ᾽ἀέναον κρήνην ὑπὸ λισσάδι πέτρῃ
(156) ὕδατι πεπληθυῖαν ἀκηράτῳ· αἱ δ᾽ὑπένερθεν
(157) λάλλαι κρυστάλλῳ ἠδ᾽ ἀργύρῳ ἰνδάλλοντο
(158) ἐκ βυθοῦ· ὑψηλαὶ δὲ πεφύκεσαν ἀγχόθι πεῦκαι
(159) λεῦκαί τε πλάτανοί τε καὶ ἀκρόκομοι κυπάρισσοι,
(160) ἄνθεά τ᾽εὐώδη, λασίαις φίλα ἔργα μελίσσαις,
(161) ὅσσ᾽ ἔαρος λήγοντος ἐπιβρύει ἀν λειμῶνας.
(162) ἔνθα δ᾽ἀνὴρ ὑπέροπλος ἐνήμενος ἐνδιάασκε,
(163) δεινὸς ἰδεῖν, σκληραῖσι τεθλασμένος οὔατα πυγμαῖς·
(164) στήθεα δ᾽ἐσφαίρωτο πελώρια καὶ πλατὺ νῶτον
(165) σαρκὶ σιδηρείῃ, σφυρήλατος οἷα κολοσσός.
(166) ἐν δὲ μύες στερεοῖσι βραχίοσιν ἄκρον ὑπ᾽ ὦμον
(167) ἕστασαν ἠύτε πέτροι ὁλοίτροχοι, οὕστε κυλίνδων
(168) χειμάρρους ποταμὸς μεγάλαις περιέξεσε δίναις·
(169) αὐτὰρ ὑπὲρ νώτοιο καὶ αὐχένος ᾐωρεῖτο
(170) ἄκρων δέρμα λέοντος ἀφημμένον ἐκ ποδεώνων.
(171) τὸν πρότερος προσέειπεν ἀεθλοφόρος Πολυδεύκης.
(172) χαῖρε ξεῖν᾽, ὅτις ἐσσί. τίνες βροτοί, ὧν ὅδε χῶρος;
(173) χαίρω πῶς, ὅτε τ᾽ἄνδρας ὁρῶ, τοὺς μὴ πρὶν ὄπωπα;
(174) θάρσει. μήτ᾽ ἀδίκους μήτ᾽ ἐξ ἀδίκων φάθι λεύσσειν.
(175) θαρσέω, κοὐκ ἐκ σεῦ με διδάσκεσθαι τόδ᾽ ἔοικεν.
(176) ἄγριος εἶ, πρὸς πάντα παλίγκοτος, ἢ ὑπερόπτης;
(177) τοιόσδ᾽ οἷον ὁρᾷς· τῆς σῆς γε μὲν οὐκ ἐπιβαίνω.
(178) ἔλθοις, καὶ ξενίων γε τυχὼν πάλιν οἴκαδ᾽ ἱκάνοις.
(179) μήτε σύ με ξείνιζε, τά τ᾽ἐξ ἐμεῦ οὐκ ἐν ἑτοίμῳ.
(180) δαιμόνι᾽, οὐδ᾽ ἂν τοῦδε πιεῖν ὕδατος σύγε δοίης;
(181) γνώσεαι, εἴ σευ δῖψος ἀνειμένα χείλεα τέρσει.
(182) ἄργυρος ἢ τίς ὁ μισθός, ἐρεῖς, ᾧ κέν σε πίθοιμεν;
(183) εἷς ἑνὶ χεῖρας ἄειρον ἐναντίος ἀνδρὶ καταστάς.
(184) πυγμάχος, ἢ καὶ ποσσὶ θενὼν σκέλος; ὄμματά γ᾽ὀρθὸς
(185) πὺξ διατεινάμενος σφετέρης μὴ φείδεο τέχνης.
(186) τίς γάρ, ὅτῳ χεῖρας καὶ ἐμοὺς συνερείσω ἱμάντας;
(187) ἐγγὺς ὁρᾷς· οὐ γύννις ἐὼν κεκλήσεθ᾽ ὁ πύκτης.
(188) ἦ καὶ ἄεθλον ἑτοῖμον, ἐφ᾽ ᾧ δηρισόμεθ᾽ ἄμφω
(189) σὸς μὲν ἐγώ, σὺ δ᾽ἐμὸς κεκλήσεαι, αἴκε κρατήσω.
(190) ὀρνίθων φοινικολόφων τοιοίδε κυδοιμοί.
(191) εἴτ᾽ οὖν ὀρνίθεσσιν ἐοικότες εἴτε λέουσι
(192) γινόμεθ᾽, οὐκ ἄλλῳ γε μαχεσσαίμεσθ᾽ ἐπ᾽ ἀέθλῳ.
(193) Ἠ ῥ᾽Ἄμυκος, καὶ κόχλον ἑλὼν μυκήσατοκοίλην.
(194) οἱ δὲ θοῶς συνάγερθεν ὑπὸ σκιερὰς πλατανίστους
(195) κόχλου φυσηθέντος ἀεὶ Βέβρυκες κομόωντες.
(196) ὣς δ᾽αὔτως ἥρωας ἰὼν ἐκαλέσσατο πάντας
(197) Μαγνήσσης ἀπὸ νηὸς ὑπείροχος ἐν δαῒ Κάστωρ.
(198) οἱ δ᾽ἐπεὶ οὖν σπείρῃσιν ἐκαρτύναντο βοείαις
(199) χεῖρας καὶ περὶ γυῖα μακροὺς εἵλιξαν ἱμάντας,
(200) ἐς μέσσον σύναγον φόνον ἀλλήλοισι πνέοντες.
(201) ἔνθα πολύς σφισι μόχθος ἐπειγομένοισιν ἐτύχθη,
(202) ὁππότερος κατὰ νῶτα λάβοι φάος ἠελίοιο·
(203) ἰδρείῃ μέγαν ἄνδρα παρήλυθες ὦ Πολύδευκες,
(204) βάλλετο δ᾽ἀκτίνεσσιν ἅπαν Ἀμύκοιο πρόσωπον.
(205) αὐτὰρ ὅγ᾽ ἐν θυμῷ κεχολωμένος ἵετο πρόσσω,
(206) χερσὶ τιτυσκόμενος. τοῦ δ᾽ἄκρον τύψε γένειον
(207) Τυνδαρίδης ἐπιόντος· ὀρίνθη δὲ πλέον ἢ πρίν,
(208) σὺν δὲ μάχην ἐτάραξε, πολὺς δ᾽ἐπέκειτο νενευκὼς
(209) ἐς γαῖαν. Βέβρυκες δ᾽ἐπαΰτεον, οἱ δ᾽ἑτέρωθεν
(210) ἥρωες κρατερὸν Πολυδεύκεα θαρσύνεσκον,
(211) δειδιότες μή πώς μιν ἐπιβρίσας δαμάσειε
(212) χώρῳ ἐνὶ στεινῷ Τιτυῷ ἐναλίγκιος ἀνήρ.
(213) ἤτοι ὅγ᾽ ἔνθα καὶ ἔνθα παριστάμενος Διὸς υἱὸς
(214) ἀμφοτέρῃσιν ἄμυσσεν ἀμοιβαδίς, ἔσχεθε δ᾽ὁρμῆς
(215) παῖδα Ποσειδάωνος ὑπερφίαλόν περ ἐόντα.
(216) ἔστη δὲ πληγαῖς μεθύων, ἐκ δ᾽ἔπτυσεν αἷμα
(217) φοίνιον· οἱ δ᾽ἅμα πάντες ἀριστῆες κελάδησαν,
(218) ὡς ἴδον ἕλκεα λυγρὰ περὶ στόμα τε γναθμούς τε·
(219) ὄμματα δ᾽οἰδήσαντος ἀπεστείνωτο προσώπου.
(220) τὸν μὲν ἄναξ ἐτάρασσεν ἐτώσια χερσὶ προδεικνὺς
(221) πάντοθεν· ἀλλ᾽ ὅτε δή μιν ἀμηχανέοντ᾽ ἐνόησε,
(222) μέσσης ῥινὸς ὕπερθε κατ᾽ ὀφρύος ἤλασε πυγμῇ,
(223) πᾶν δ᾽ἀπέσυρε μέτωπον ἐς ὀστέον. αὐτὰρ ὁ πληγεὶς
(224) ὕπτιος ἐν φύλλοισι τεθηλόσιν ἐξετανύσθη.
(225) ἔνθα μάχη δριμεῖα πάλιν γένετ᾽ ὀρθωθέντος·
(226) ἀλλήλους δ᾽ὄλεκον στερεοῖς θείνοντες ἱμᾶσιν.
(227) ἀλλ᾽ ὁ μὲν ἐς στῆθός τε καὶ ἔξω χεῖρας ἐνώμα
(228) αὐχένος ἀρχηγὸς Βεβρύκων· ὁ δ᾽ἀεικέσι πληγαῖς
(229) πᾶν συνέφυρε πρόσωπον ἀνίκητος Πολυδεύκης.
(230) σάρκες δ᾽αἱ μὲν ἱδρῶτι συνίζανον, ἐκ μεγάλου δὲ
(231) αἶψ᾽ ὀλίγος γένετ᾽ ἀνδρός· ὁ δ᾽αἰεὶ πάσσονα γυῖα
(232) ἁπτομένου φορέεσκε πόνου καὶ χροιῇ ἀμείνων.
(233) πῶς γὰρ δὴ Διὸς υἱὸς ἀδηφάγον ἄνδρα καθεῖλεν;
(234) εἰπὲ θεά, σὺ γὰρ οἶσθα· ἐγὼ δ᾽ἑτέρων ὑποφήτης
(235) φθέγξομαι, ὡς ἐθέλεις σύ, καὶ ὅππως τοι φίλον αὐτῇ.
(236) Ἤτοι ὅγε ῥέξαί τι λιλαιόμενος μέγα ἔργον
(237) σκαιῇ μὲν σκαιὴν Πολυδεύκεος ἔλλαβε χεῖρα,
(238) δοχμὸς ἀπὸ προβολῆς κλινθείς, ἑτέρῃ δ᾽ἐπιβαίνων
(239) δεξιτερῆς ἤνεγκεν ἀπὸ λαγόνος πλατὺ γυῖον.
(240) καί κε τυχὼν ἔβλαψεν Ἀμυκλαίων βασιλῆα.
(241) ἀλλ᾽ ὅγ᾽ ὑπεξανέδυ κεφαλῇ, στιβαρῇ δ᾽ἅμα χειρὶ
(242) πλῆξεν ὑπὸ σκαιὸν κρόταφον καὶ ἐπέμπεσεν ὤμῳ·
(243) ἐκ δ᾽ἐχύθη μέλαν αἷμα θοῶς κροτάφοιο χανόντος·
(244) λαιῇ δὲ στόμα κόψε, πυκνοὶ δ᾽ἀράβησαν ὀδόντες·
(245) αἰεὶ δ᾽ὀξυτέρῳ πιτύλῳ δηλεῖτο πρόσωπον,
(246) μέχρι συνηλοίησε παρήια. πᾶς δ᾽ἐπὶ γαίῃ
(247) κεῖτ᾽ ἀλλοφρονέων, καὶ ἀνέσχεθε νεῖκος ἀπαυδῶν
(248) ἀμφοτέρας ἅμα χεῖρας, ἐπεὶ θανάτου σχεδὸν ἦεν.
(249) τὸν μὲν ἄρα κρατέων περ ἀτάσθαλον οὐδὲν ἔρεξας,
(250) ὦ πύκτη Πολύδευκες· ὄμοσσε δέ τοι μέγαν ὅρκον,
(251) ὃν πατέρ᾽ ἐκ πόντοιο Ποσειδάωνα κικλήσκων,
(252) μήποτ᾽ ἔτι ξείνοισιν ἑκὼν ἀνιηρὸς ἔσεσθαι.
(253) καὶ σὺ μὲν ὕμνησαί μοι ἄναξ. σὲ δὲ Κάστορ ἀείσω,
(254) Τυνδαρίδη ταχύπωλε δορυσσόε χαλκεοθώρηξ.
(255) τὼ μὲν ἀναρπάξαντε δύω φερέτην Διὸς υἱὼ
(256) δοιὰς Λευκίπποιο κόρας· δοιὼ δ᾽ἄρα τώγε
(257) ἐσσυμένως ἐδίωκον ἀδελφεὼ υἷ᾽ Ἀφαρῆος,
(258) γαμβρὼ μελλογάμω, Λυγκεὺς καὶ ὁ καρτερὸς Ἴδας.
(259) ἀλλ᾽ ὅτε τύμβον ἵκανον ἀποφθιμένου Ἀφαρῆος,
(260) ἐκ δίφρων ἅμα πάντες ἐπ᾽ ἀλλήλοισιν ὄρουσαν,
(261) ἔγχεσι καὶ κοίλοισι βαρυνόμενοι σακέεσσι.
(262) Λυγκεὺς δ᾽αὖ μετέειπεν ὑπὲκ κόρυθος μέγ᾽ ἀύσας·
(263) δαιμόνιοι, τί μάχης ἱμείρετε; πῶς δ᾽ἐπὶ νύμφαις
(264) ἀλλοτρίαις χαλεποί, γυμναὶ δ᾽ἐν χερσὶ μάχαιραι;
(265) ἡμῖν τοι Λεύκιππος ἑὰς ἕδνωσε θύγατρας
(266) τάσδε πολὺ προτέροις, ἡμῖν γάμος οὗτος ἐν ὅρκῳ·
(267) ὑμεῖς δ᾽οὐ κατὰ κόσμον ἐπ᾽ ἀλλοτρίοις λεχέεσσιν
(268) βουσὶ καὶ ἡμιόνοισι καὶ ἄλλοισι κτεάτεσσιν
(269) ἄνδρα παρετρέψασθε, γάμον δ᾽ἐκλέπτετε δώροις.
(270) ἦ μὰν πολλάκις ὔμμιν ἐνώπιον ἀμφοτέροισιν
(271) αὐτὸς ἐγὼ τάδ᾽ ἔειπα καὶ οὐ πολύμυθος ἐών περ·
(272) "οὐχ οὕτω φίλοι ἄνδρες ἀριστήεσσιν ἔοικε
(273) μνηστεύειν ἀλόχους, αἷς νυμφίοι ἤδη ἑτοῖμοι.
(274) πολλή τοι Σπάρτη, πολλὴ δ᾽ἱππήλατος ̂Ἠλις,
(275) Ἀρκαδίη τ᾽εὔμηλος Ἀχαιῶν τε πτολίεθρα,
(276) Μεσσήνη τε καὶ Ἄργος ἅπασά τε Σισυφὶς ἀκτή·
(277) ἔνθα κόραι τοκέεσσιν ὑπὸ σφετέροισι τρέφονται
(278) μυρίαι οὔτε φυῆς ἐπιδευέες οὔτε νόοιο.
(279) τάων εὐμαρὲς ὔμμιν ὀπυίειν ἅς κ᾽ἐθέλητε·
(280) ὡς ἀγαθοῖς πολέες βούλοιντό κε πενθεροὶ εἶναι·
(281) ὑμεῖς δ᾽ἐν πάντεσσι διάκριτοι ἡρώεσσι,
(282) καὶ πατέρες καὶ ἄνωθεν ἅπαν πατρώιον αἷμα.
(283) ἀλλὰ φίλοι τοῦτον μὲν ἐάσατε πρὸς τέλος ἐλθεῖν
(284) ἄμμι γάμον· σφῷν δ᾽ἄλλον ἐπιφραζώμεθα πάντες."
(285) ἴσκον τοιάδε πολλά, τὰ δ᾽εἰς ὑγρὸν ᾤχετο κῦμα
(286) πνοιὴ ἔχουσ᾽ ἀνέμοιο, χάρις δ᾽οὐχ ἕσπετο μύθοις.
(287) σφὼ γὰρ ἀκηλήτω καὶ ἀπηνέες. ἀλλ᾽ ἔτι καὶ νῦν
(288) πείθεσθ᾽· ἄμφω δ᾽ἄμμιν ἀνεψιὼ ἐκ πατρὸς ἐστόν.
(289) εἰ δ᾽ὑμῖν κραδίη πόλεμον ποθεῖ, αἵματι δὲ χρὴ
(290) νεῖκος ἀναρρήξαντας ὁμοίιον ἔγχεα λοῦσαι,
(291) Ἴδας μὲν καὶ ὅμαιμος ἐμός, κρατερὸς Πολυδεύκης,
(292) χεῖρας ἐρωήσουσιν ἀπεχθομένης ὑσμίνης,
(293) νῶι δ᾽,ἐγὼ Κάστωρ τε, διακρινώμεθ᾽ ἄρηι
(294) ὁπλοτέρω γεγαῶτε. γονεῦσι δὲ μὴ πολὺ πένθος
(295) ἡμετέροισι λίπωμεν. ἅλις νέκυς ἐξ ἑνὸς οἴκου
(296) εἶς· ἀτὰρ ὥλλοι πάντες ἐυφρανέουσιν ἑταίρους
(297) νυμφίοι ἀντὶ νεκρῶν, ὑμεναιώσουσι δὲ κούρας
(298) τάσδ᾽· ὀλίγῳ τοι ἔοικε κακῷ μέγα νεῖκος ἀναιρεῖν.
(299) εἶπε, τὰ δ᾽οὐκ ἄρ᾽ ἔμελλε θεὸς μεταμώνια θήσειν.
(300) τὼ μὲν γὰρ ποτὶ γαῖαν ἀπ᾽ ὤμων τεύχε᾽ ἔθεντο,
(301) ὣ γενεῇ προφέρεσκον· ὁ δ᾽ἐς μέσον ἤλυθε Λυγκεύς,
(302) σείων καρτερὸν ἔγχος ὑπ᾽ ἀσπίδος ἄντυγα πρώτην·
(303) ὣς δ᾽αὔτως ἄκρας ἐτινάξατο δούρατος ἀκμὰς
(304) Κάστωρ· ἀμφοτέροις δὲ λόφων ἐπένευον ἔθειραι.
(305) ἔγχεσι μὲν πρώτιστα τιτυσκόμενοι πόνον εἶχον
(306) ἀλλήλων, εἴ πού τι χροὸς γυμνωθὲν ἴδοιεν.
(307) ἀλλ᾽ ἤτοι τὰ μὲν ἄκρα πάρος τινὰ δηλήσασθαι
(308) δοῦρ᾽ ἐάγη, σακέεσσιν ἐνὶ δεινοῖσι παγέντα.
(309) τὼ δ᾽ἄορ ἐκ κολεοῖο ἐρυσσαμένω φόνον αὖτις
(310) τεῦχον ἐπ᾽ ἀλλήλοισι· μάχης δ᾽οὐ γίνετ᾽ ἐρωή.
(311) πολλὰ μὲν ἐς σάκος εὐρὺ καὶ ἱππόκομον τρυφάλειαν
(312) Κάστωρ, πολλὰ δ᾽ἔνυξεν ἀκριβὴς ὄμμασι Λυγκεὺς
(313) τοῖο σάκος, φοίνικα δ᾽ὅσον λόφον ἵκετ᾽ ἀκωκή.
(314) τοῦ μὲν ἄκρην ἐκόλουσεν ἐπὶ σκαιὸν γόνυ χεῖρα
(315) φάσγανον ὀξὺ φέροντος ὑπεξαναβὰς ποδὶ Κάστωρ
(316) σκαιῷ· ὁ δὲ πληγεὶς ξίφος ἔκβαλεν, αἶψα δὲ φεύγειν
(317) ὡρμήθη ποτὶ σῆμα πατρός, τόθι καρτερὸς Ἴδας
(318) κεκλιμένος θηεῖτο μάχην ἐμφύλιον ἀνδρῶν.
(319) ἀλλὰ μεταΐξας πλατὺ φάσγανον ὦσε διαπρὸ
(320) Τυνδαρίδης λαγόνος τε καὶ ὀμφαλοῦ· ἔγκατα δ᾽εἴσω
(321) χαλκὸς ἄφαρ διέχευεν· ὁ δ᾽ἐς στόμα κεῖτο νενευκὼς
(322) Λυγκεύς, κὰδ δ᾽ἄρα οἱ βλεφάρων βαρὺς ἔδραμεν ὕπνος.
(323) οὐ μὰν οὐδὲ τὸν ἄλλον ἐφ᾽ ἑστίῃ εἶδε πατρῴῃ
(324) παίδων Λαοκόωσσα φίλον γάμον ἐκτελέσαντα.
(325) ἦ γὰρ ὅγε στήλην Ἀφαρηίου ἐξανέχουσαν
(326) τύμβου ἀναρρήξας ταχέως Μεσσήνιος Ἴδας
(327) μέλλε κασιγνήτοιο βαλεῖν σφετέροιο φονῆα·
(328) ἀλλὰ Ζεὺς ἐπάμυνε, χερῶν δέ οἱ ἔκβαλε τυκτὴν
(329) μάρμαρον, αὐτὸν δὲ φλογέῳ συνέφλεξε κεραυνῷ.
(330) οὕτως Τυνδαρίδαις πολεμιζέμεν οὐκ ἐν ἐλαφρῷ.
(331) αὐτοί τε κρατέοντε καὶ ἐκ κρατέοντος ἔφυσαν.
(332) χαίρετε Λήδας τέκνα, καὶ ἡμετέροις κλέος ὕμνοις
(333) ἐσθλὸν ἀεὶ πέμποιτε· φίλοι δέ τε πάντες ἀοιδοὶ
(334) Τυνδαρίδαις Ἑλένῃ τε καὶ ἄλλοις ἡρώεσσιν,
(335) Ἴλιον οἳ διέπερσαν ἀρήγοντες Μενελάῳ.
(336) ὑμῖν κῦδος ἄνακτες ἐμήσατο Χῖος ἀοιδός,
(337) ὑμνήσας Πριάμοιο πόλιν καὶ νῆας Ἀχαιῶν
(338) Ἰλιάδας τε μάχας Ἀχιλῆά τε πύργον ἀυτῆς·
(339) ὑμῖν αὖ καὶ ἐγὼ λιγεῶν μειλίγματα Μουσέων,
(340) οἷ᾽ αὐταὶ παρέχουσι καὶ ὡς ἐμὸς οἶκος ὑπάρχει,
(341) τοῖα φέρω. γεράων δὲ θεοῖς κάλλιστον ἀοιδαί.
(342) === Gedicht 23 ===
(343) == ἐραστής ==
(344) Ἀνήρ τις πολύφιλτρος ἀπηνέος ἤρατ᾽ ἐφάβω,
(345) τὰν μορφὰν ἀγαθῶ, τὸν δὲ τρόπον οὐκέθ᾽ ὁμοίω.
(346) μίσει τὸν φιλέοντα καὶ οὐδὲ ἓν ἅμερον εἶχε,
(347) κοὐκ ᾔδει τὸν Ἔρωτα, τίς ἦν θεός, ἡλίκα τόξα
(348) χερσὶ κρατεῖ, πῶς πικρὰ βέλη ποτικάρδια βάλλει·
(349) πάντα δὲ κἠν μύθοισι καὶ ἐν προσόδοισιν ἀτειρής.
(350) οὐδέ τι τῶν πυρσῶν παραμύθιον, οὐκ ἀμάρυγμα
(351) χείλεος, οὐκ ὄσσων λιπαρὸν σέλας, οὐ ῥοδόμαλον,
(352) οὐ λόγος, οὐχὶ φίλαμα, τὸ κουφίζει τὸν ἔρωτα.
(353) οἷα δὲ θὴρ ὑλαῖος ὑποπτεύῃσι κυναγώς,
(354) οὕτως πάντ᾽ ἐποίει ποτὶ τὸν φίλον· ἄγρια δ᾽αὐτῷ
(355) χείλεα καὶ κῶραι δεινὸν βλέπος· εἶχε γὰρ ὄγκον·
(356) τᾷ δὲ χολᾷ τὸ πρόσωπον ἀμείβετο, φεῦγε δ᾽ἀπὸ χρὼς
(357) ὕβριν τᾶς ὀργᾶς περικείμενος. ἀλλὰ καὶ οὕτως
(358) ἦν καλός· ἐξ ὀργᾶς ἐρεθίζετο μᾶλλον ἐραστάς.
(359) λοίσθιον οὐκ ἤνεικε τόσαν φλόγα τᾶς Κυθερείας,
(360) ἀλλ᾽ ἐλθὼν ἔκλαιε ποτὶ στυγνοῖσι μελάθροις,
(361) καὶ κύσε τὰν φλιάν, οὕτω δ᾽ἀνενείκατο φωνάν·
(362) "Ἄγριε παῖ καὶ στυγνέ, κακᾶς ἀνάθρεμμα λεαίνας,
(363) λάινε παῖ καὶ ἔρωτος ἀνάξιε, δῶρά τοι ἦλθον
(364) λοίσθια ταῦτα φέρων, τὸν ἐμὸν βρόχον· οὐκέτι πὰρ σὲ
(365) κῶρ᾽ ἐθέλω λύπης κεχολωμένος, ἀλλὰ βαδίζω,
(366) ἔνθα τύ μευ κατέκρινας, ὅπῃ λόγος ἦμεν ἀταρπὸν
(367) ξυνάν, τοῖσιν ἐρῶσι τὸ φάρμακον ἔνθα τὸ λᾶθος.
(368) ἀλλὰ καὶ ἢν ὅλον αὐτὸ λαβὼν ποτὶ χεῖλος ἀμέλξω,
(369) οὐδ᾽ οὕτως σβέσσω τὸν ἐμὸν χόλον. ἄρτι δὲ χαίρειν
(370) τοῖσι τεοῖς προθύροις ἐπιτέλλομαι. οἶδα τὸ μέλλον.
(371) καὶ τὸ ῥόδον καλόν ἐστι, καὶ ὁ χρόνος αὐτὸ μαραίνει·
(372) καὶ τὸ ἴον καλόν ἐστιν ἐν εἴαρι, καὶ ταχὺ γηρᾷ·
(373) λευκὸν τὸ κρίνον ἐστί, μαραίνεται ἁνίκα πίπτῃ·
(374) ἁ δὲ χιὼν λευκά, καὶ τάκεται ἁνίκα πασθῇ.
(375) καὶ κάλλος καλόν ἐστι τὸ παιδικόν, ἀλλ᾽ ὀλίγον ζῇ.
(376) ἥξει καιρὸς ἐκεῖνος, ὁπανίκα καὶ τὺ φιλάσεις,
(377) ἁνίκα τὰν κραδίαν ὀπτεύμενος ἁλμυρὰ κλαύσῃ.
(378) ἀλλὰ τὺ παῖ καὶ τοῦτο πανύστατον ἁδύ τι ῥέξον·
(379) ὁππόταν ἐξενθὼν ἠρτημένον ἐν προθύροισι
(380) τοῖσι τεοῖσιν ἴδῃς τὸν τλάμονα, μή με παρένθῃς,
(381) στᾶθι δὲ καὶ βραχὺ κλαῦσον, ἐπισπείσας δὲ τὸ δάκρυ
(382) λῦσον τῶ σχοίνω με καὶ ἀμφίθες ἐκ ῥεθέων σῶν
(383) εἵματα καὶ κρύψόν με, τὸ δ᾽αὖ πύματόν με φίλασον,
(384) κἂν νεκρῷ χάρισαι τὰ σὰ χείλεα. μή με φοβαθῇς·
(385) οὐ δύναμαι λυπεῖν σε, διαλλάξεις με φιλάσας.
(386) χῶμα δέ μοι χῶσόν τι ὅ μευ κρύψει τὸν ἔρωτα.
(387) κἂν ἀπίῃς, τόδε μοι τρὶς ἐπαίασον· ὦ φίλε κεῖσαι.
(388) ἢν δὲ θέλῃς, καὶ τοῦτο· καλὸς δέ μοι ὤλεθ᾽ ἑταῖρος.
(389) γράψον καὶ τόδε γράμμα, τὸ σοῖς τοίχοισι χαράξω·
(390) "τοῦτον ἔρως ἔκτεινεν. ὁδοιπόρε, μὴ παροδεύσῃς,
(391) ἀλλὰ στὰς τόδε λέξον· ἀπηνέα εἶχεν ἑταῖρον."
(392) ̂Ὡδ᾽ εἰπὼν λίθον εἷλκεν, ἐρεισάμενος δ᾽ἐπὶ τοίχω
(393) ἄχρι μέσων οὐδῶν φοβερὸν λίθον ἅπτετ᾽ ἀπ᾽ αὐτῶν,
(394) τὰν λεπτὰν σχοινῖδα, βρόχον δ᾽ἐνέβαλλε τραχήλῳ,
(395) τὰν ἕδραν δ᾽ἐκύλισεν ὑπὲκ ποδός, ἠδ᾽ ἐκρεμάσθη
(396) νεκρός. ὁ δ᾽αὖτ᾽ ὤιξε θύρας καὶ τὸν νεκρὸν εἶδεν
(397) αὐλᾶς ἐξ ἰδίας ἠρτημένον, οὐδ᾽ ἐλυγίχθη
(398) τὰν ψυχάν, οὐ κλαῦσε νέον φόνον, ἀλλ᾽ ἐπὶ νεκρῷ
(399) εἵματα πάντ᾽ ἐμίανεν, ἐφαβικὰ βαῖνε δ᾽ἐς ἄθλα
(400) γυμναστῶν, καὶ τῆλε φίλων ἐπεμαίετο λουτρῶν,
(401) καὶ ποτὶ τὸν θεὸν ἦλθε, τὸν ὕβρισε· λαϊνέας δὲ
(402) ἵστατ᾽ ἀπὸ κρηπῖδος ἐς ὕδατα· τῷ δ᾽ἐφύπερθεν
(403) ἅλατο καὶ τὤγαλμα, κακὸν δ᾽ἔκτεινεν ἔφαβον·
(404) νᾶμα δ᾽ἐφοινίχθη· παιδὸς δ᾽ἐπενάχετο σῶμα.
(405) χαίρετε τοὶ φιλέοντες· ὁ γὰρ μισῶν ἐφονεύθη.
(406) στέργετε δ᾽οἱ μισεῦντες· ὁ γὰρ θεὸς οἶδε δικάζειν.
(407) === Gedicht 24 ===
(408) == Ἡρακλίσκος ==
(409) Ἡρακλέα δεκάμηνον ἐόντα πόχ᾽ ἁ Μιδεᾶτις
(410) Ἀλκμήνα καὶ νυκτὶ νεώτερον Ἰφικλῆα,
(411) ἀμφοτέρους λούσασα καὶ ἐμπλήσασα γάλακτος,
(412) χαλκείαν κατέθηκεν ἐς ἀσπίδα, τὰν Πτερελάου
(413) Ἀμφιτρύων καλὸν ὅπλον ἀπεσκύλευσε πεσόντος.
(414) ἁπτομένα δὲ γυνὰ κεφαλᾶς μυθήσατο παίδων·
(415) "εὕδετ᾽ ἐμὰ βρέφεα γλυκερὸν καὶ ἐγέρσιμον ὕπνον,
(416) εὕδετ᾽ ἐμὰ ψυχά, δύ᾽ ἀδελφεώ, εὔσοα τέκνα·
(417) ὄλβιοι εὐνάζοισθε καὶ ὄλβιοι ἀῶ ἵκοισθε."
(418) Ὣς φαμένα δίνασε σάκος μέγα· τοὺς δ᾽ἔλαβ᾽ ὕπνος.
(419) ἆμος δὲ στρέφεται μεσονύκτιον ἐς δύσιν ἄρκτος
(420) Ὠρίωνα κατ᾽ αὐτόν, ὁ δ᾽ἀμφαίνει μέγαν ὦμον,
(421) τᾶμος ἄρ᾽ αἰνὰ πέλωρα δύω πολυμήχανος Ἥρη
(422) κυανέαις φρίσσοντας ὑπὸ σπείραισι δράκοντας
(423) ὦρσεν ἐπὶ πλατὺν οὐδόν, ὅθι σταθμὰ κοῖλα θυράων
(424) εἶκεν, ἀπειλήσασα φαγεῖν βρέφος Ἡρακλῆα.
(425) τὼ δ᾽ἐξειληθέντες ἐπὶ χθονὶ γαστέρας ἄμφω
(426) αἱμοβόρους ἐκύλιον· ἀπ᾽ ὀφθαλμῶν δὲ κακὸν πῦρ
(427) ἐρχομένοις λάμπεσκε, βαρὺν δ᾽ἐξέπτυον ἰόν.
(428) ἀλλ᾽ ὅτε δὴ παίδων λιχμώμενοι ἐγγύθεν ἦνθον,
(429) καὶ τότ᾽ ἄρ᾽ ἐξέγροντο, Διὸς νοέοντος ἅπαντα,
(430) Ἀλκμήνας φίλα τέκνα, φάος δ᾽ἀνὰ οἶκον ἐτύχθη.
(431) ἤτοι ὅγ᾽ εὐθὺς ἄυσεν, ὅπως κακὰ θηρί᾽ ἀνέγνω
(432) κοίλου ὑπὲρ σάκεος καὶ ἀναιδέας εἶδεν ὀδόντας,
(433) Ἰφικλέης, οὔλαν δὲ ποσὶν διελάκτισε χλαῖναν,
(434) φευγέμεν ὁρμαίνων· ὁ δ᾽ἐναντίος εἴχετο χερσὶν
(435) Ἡρακλέης, ἄμφω δὲ βαρεῖ ἐνεδήσατο δεσμῷ,
(436) δραξάμενος φάρυγος, τόθι φάρμακα λυγρὰ κέκρυπται
(437) οὐλομένοις ὀφίεσσιν, ἃ καὶ θεοὶ ἐχθαίροντι.
(438) τὼ δ᾽αὖτε σπείραισιν ἑλισσέσθην περὶ παῖδα
(439) ὀψίγονον γαλαθηνόν, ὑπὸ τροφῷ αἰὲν ἄδακρυν·
(440) ἂψ δὲ πάλιν διέλυον ἐπεὶ μογέοιεν ἀκάνθας,
(441) δεσμοῦ ἀναγκαίου πειρώμενοι ἔκλυσιν εὑρεῖν.
(442) Ἀλκμήνα δ᾽ἐσάκουσε βοᾶς καὶ ἐπέγρετο πράτα·
(443) "Ἄνσταθ᾽ Ἀμφιτρύων· ἐμὲ γὰρ δέος ἴσχει ὀκνηρόν·
(444) ἄνστα, μηδὲ πόδεσσιν ἑοῖς ὑπὸ σάνδαλα θείῃς.
(445) οὐκ ἀίεις, παίδων ὁ νεώτερος ὅσσον ἀυτεῖ;
(446) ἢοὐ νοέεις, ὅτι νυκτὸς ἀωρί που, οἱ δέ τε τοῖχοι
(447) πάντες ἀριφραδέες, καθαρᾶς ἅπερ ἠριγενείας;
(448) ἔστί τί μοι κατὰ δῶμα νεώτερον, ἔστι φίλ᾽ ἀνδρῶν."
(449) Ὣς φάθ᾽. ὁ δ᾽ἐξ εὐνᾶς ἀλόχῳ κατέβαινε πιθήσας·
(450) δαιδάλεον δ᾽ὥρμασε μετὰ ξίφος, ὅ οἱ ὕπερθεν
(451) κλιντῆρος κεδρίνου περὶ πασσάλῳ αἰὲν ἄωρτο.
(452) ἤτοι ὅγ᾽ ὠριγνᾶτο νεοκλώστου τελαμῶνος,
(453) κουφίζων ἑτέρᾳ κολεὸν μέγα, λώτινον ἔργον.
(454) ἀμφιλαφὴς δ᾽ἄρα παστὰς ἐνεπλήσθη πάλιν ὄρφνας·
(455) δμῶας δὴ τότ᾽ ἄυσεν ὕπνον βαρὺν ἐκφυσῶντας·
(456) "οἴσετε πῦρ ὅτι θᾶσσον ἀπ᾽ ἐσχαρεῶνος ἑλόντες,
(457) δμῶες ἐμοί, στιβαροὺς δὲ θυρᾶν ἀνακόψατ᾽ ὀχῆας."
(458) "ἄνστατε δμῶες ταλασίφρονες. αὐτὸς ἀυτεῖ."
(459) ̂Ἠ ῥα γυνὰ Φοίνισσα μύλαις ἔπι κοῖτον ἔχουσα.
(460) οἱ δ᾽αἶψα προγένοντο λύχνοις ἅμα δαιομένοισι
(461) δμῶες· ἐνεπλήσθη δὲ δόμος σπεύδοντος ἑκάστου.
(462) ἤτοι ἄρ᾽ ὡς εἴδοντ᾽ ἐπιτίτθιον Ἡρακλῆα
(463) θῆρε δύω χείρεσσιν ἀπρὶξ ἁπαλαῖσιν ἔχοντα,
(464) συμπλήγδην ἰάχησαν· ὁ δ᾽ἐς πατέρ᾽ Ἀμφιτρύωνα
(465) ἑρπετὰ δεικανάασκεν, ἐπάλλετο δ᾽ὑψόθι χαίρων
(466) κουροσύνᾳ, γελάσας δὲ πάρος κατέθηκε ποδοῖιν
(467) πατρὸς ἑοῦ θανάτῳ κεκαρωμένα δεινὰ πέλωρα.
(468) Ἀλκμήνα μὲν ἔπειτα ποτὶ σφέτερον βάλε κόλπον
(469) ξηρὸν ὑπαὶ δείους ἀκρόχλοον Ἰφικλῆα·
(470) Ἀμφιτρύων δὲ τὸν ἄλλον ὑπ᾽ ἀμνείαν θέτο χλαῖναν
(471) παῖδα, πάλιν δ᾽ἐς λέκτρον ἰὼν ἐμνάσατο κοίτου.
(472) ὄρνιθες τρίτον ἄρτι τὸν ἔσχατον ὄρθρον ἄειδον·
(473) Τειρεσίαν τόκα μάντιν ἀλαθέα πάντα λέγοντα
(474) Ἀλκμήνα καλέσασα τέρας κατέλεξε νεοχμόν,
(475) καί νιν ὑποκρίνεσθαι, ὅπως τελέεσθαι ἔμελλεν,
(476) ἠνώγει. "μηδ᾽ εἴ τι θεοὶ νοέοντι πονηρόν,
(477) αἰδόμενος σύ με κρύπτε· καὶ ὣς οὐκ ἔστιν ἀλύξαι
(478) ἀνθρώποις ὅ τι Μοῖρα κατὰ κλωστῆρος ἐπείγει.
(479) ἀλλ᾽ Εὐηρείδα μάλα σε φρονέοντα διδάσκω."
(480) τόσσ᾽ ἔλεγεν βασίλεια· ὁ δ᾽ἀνταμείβετο τοίως·
(481) "θάρσει ἀριστοτόκεια γύναι, Περσήιον αἷμα.
(482) θάρσει· μελλόντων δὲ τὸ λώιον ἐν φρεσὶ θέσθαι.
(483) ναὶ γὰρ ἐμὸν γλυκὺ φέγγος ἀποιχόμενον πάλαι ὄσσων,
(484) πολλαὶ Ἀχαιιάδων μαλακὸν περὶ γούνατι νῆμα
(485) χειρὶ κατατρίψοντι ἀκρέσπερον ἀείδοισαι
(486) Ἀλκμήναν ὀνομαστί, σέβας δ᾽ἔσῃ Ἀργείαισι.
(487) τοῖος ἀνὴρ ὅδε μέλλει ἐς οὐρανὸν ἄστρα φέροντα
(488) ἀμβαίνειν τεὸς υἱός, ἀπὸ στέρνων πλατὺς ἥρως,
(489) οὗ καὶ θηρία πάντα καὶ ἀνέρες ἥσσονες ἄλλοι.
(490) δώδεκά οἱ τελέσαντι πεπρωμένον ἐν Διὸς οἰκεῖν
(491) μόχθους, θνητὰ δὲ πάντα πυρὰ Τραχίνιος ἑξεῖ.
(492) γαμβρὸς δ᾽ἀθανάτων κεκλήσεται, οἳ τάδ᾽ ἐπῶρσαν
(493) κνώδαλα φωλεύοντα βρέφος διαδηλήσασθαι.
(494) ἔσται δὴ τοῦτ᾽ ἆμαρ, ὁπηνίκα νεβρὸν ἐν εὐνᾷ
(495) καρχαρόδων σίνεσθαι ἰδὼν λύκος οὐκ ἐθελήσει.
(496) ἀλλὰ γύναι πῦρ μέν τοι ὑπὸ σποδῷ εὔτυκον ἔστω,
(497) κάγκανα δ᾽ἀσπαλάθου ξύλ᾽ ἑτοιμάσατ᾽ ἢ παλιούρου
(498) ἢ βάτου ἢ ἀνέμῳ δεδονημένον αὖον ἄχερδον·
(499) καῖε δὲ τώδ᾽ ἀγρίαισιν ἐπὶ σχίζαισι δράκοντε
(500) νυκτὶ μέσᾳ, ὅκα παῖδα κανεῖν τεὸν ἤθελον αὐτοί.
(501) ἦρι δὲ συλλέξασα κόνιν πυρὸς ἀμφιπόλων τις
(502) ῥιψάτω εὖ μάλα πᾶσαν ὑπὲρ ποταμοῖο φέρουσα
(503) ῥωγάδας ἐς πέτρας ὑπερούριον, ἂψ δὲ νέεσθαι
(504) ἄστρεπτος· καθαρῷ δὲ πυρώσατε δῶμα θεείῳ
(505) πρᾶτον, ἔπειτα δ᾽ἅλεσσι μεμιγμένον, ὡς νενόμισται,
(506) θαλλῷ ἐπιρραίνειν ἐστεμμένῳ ἀβλαβὲς ὕδωρ·
(507) Ζηνὶ δ᾽ἐπιρρέξαι καθυπερτέρῳ ἄρσενα χοῖρον,
(508) δυσμενέων αἰεὶ καθυπέρτεροι ὡς τελέθοιτε."
(509) φᾶ, καὶ ἐρωήσας ἐλεφάντινον ᾤχετο δίφρον
(510) Τειρεσίας πολλοῖσι βαρύς περ ἐὼν ἐνιαυτοῖς.
(511) Ἡρακλέης δ᾽ὑπὸ ματρὶ νέον φυτὸν ὣς ἐν ἀλωᾷ
(512) ἐτρέφετ᾽ Ἀργείου κεκλημένος Ἀμφιτρύωνος.
(513) γράμματα μὲν τὸν παῖδα γέρων Λίνος ἐξεδίδαξεν,
(514) υἱὸς Ἀπόλλωνος μελεδωνεὺς ἄγρυπνος ἥρως,
(515) τόξον δ᾽ἐντανύσαι καὶ ἐπίσκοπον εἶναι ὀϊστῶν
(516) Εὔρυτος ἐκ πατέρων μεγάλαις ἀφνειὸς ἀρούραις.
(517) αὐτὰρ ἀοιδὸν ἔθηκε καὶ ἄμφω χεῖρας ἔπλασσε
(518) πυξίνᾳ ἐν φόρμιγγι Φιλαμμονίδας εὔμολπος.
(519) ὅσσα δ᾽ἀπὸ σκελέων ἑδροστρόφοι Ἀργόθεν ἄνδρες
(520) ἀλλάλους σφάλλοντι παλαίσμασιν, ὅσσά τε πύκται
(521) δεινοὶ ἐν ἱμάντεσσιν, ἅ τ᾽ἐς γαῖαν προπεσόντες
(522) πάμμαχοι ἐξεύροντο σοφίσματα σύμφορα τέχνᾳ,
(523) πάντ᾽ ἔμαθ᾽ Ἑρμείαο διδασκόμενος παρὰ παιδὶ
(524) Ἁρπαλύκῳ Φανοτῆι, τὸν οὐδ᾽ ἂν τηλόθι λεύσσων
(525) θαρσαλέως τις ἔμεινεν ἀεθλεύοντ᾽ ἐν ἀγῶνι·
(526) τοῖον ἐπισκύνιον βλοσυρῷ ἐπέκειτο προσώπῳ.
(527) ἵππους δ᾽ἐξελάσασθαι ὑφ᾽ ἅρματι, καὶ περὶ νύσσαν
(528) ἀσφαλέως κάμπτοντα τροχῷ σύριγγα φυλάξαι,
(529) Ἀμφιτρύων ὃν παῖδα φίλα φρονέων ἐδίδαξεν
(530) αὐτός, ἐπεὶ μάλα πολλὰ θοῶν ἐξήρατ᾽ ἀγώνων
(531) Ἄργει ἐν ἱπποβότῳ κειμήλια, καί οἱ ἀαγεῖς
(532) δίφροι, ἐφ᾽ ὧν ἐπέβαινε, χρόνῳ διέλυσαν ἱμάντας.
(533) δούρατι δὲ προβολαίῳ ὑπ᾽ ἀσπίδι ὦμον ἔχοντα
(534) ἀνδρὸς ὀρέξασθαι ξιφέων τ᾽ἀνέχεσθαι ἀμυχμόν,
(535) κοσμῆσαί τε φάλαγγα λόχον τ᾽ἀναμετρήσασθαι
(536) δυσμενέων ἐπιόντα καὶ ἱππήεσσι κελεῦσαι
(537) Κάστωρ Ἱππαλίδας δέδαεν, φυγὰς Ἄργεος ἐνθών,
(538) ὁππόκα κλᾶρον ἅπαντα καὶ οἰνόπεδον μέγα Τυδεὺς
(539) ναῖε παρ᾽ Ἀδρήστοιο λαβὼν ἱππήλατον Ἄργος.
(540) Κάστορι δ᾽οὔτις ὁμοῖος ἐν ἡμιθέοις πολεμιστὴς
(541) ἄλλος ἔην πρὶν γῆρας ἀποτρῖψαι νεότητα.
(542) ̂Ὡδε μὲν Ἡρακλῆα φίλα παιδεύσατο μάτηρ.
(543) εὐνὰ δ᾽ἦς τῷ παιδὶ τετυγμένα ἀγχόθι πατρὸς
(544) δέρμα λεόντειον μάλα οἱ κεχαρισμένον αὐτῷ,
(545) δεῖπνον δὲ κρέα τ᾽ὀπτὰ καὶ ἐν κανέῳ μέγας ἄρτος
(546) Δωρικός· ἀσφαλέως κε φυτοσκάφον ἄνδρα κορέσσαι.
(547) αὐτὰρ ἐπ᾽ ἄματι τυννὸν ἄνευ πυρὸς αἴνυτο δόρπον.
(548) εἵματα δ᾽οὐκ ἀσκητὰ μέσας ὑπὲρ ἕννυτο κνάμας.
(549) === Gedicht 25 ===
(550) == Ἡρακλῆς Λεοντοφόνος ==
(551) τὸν δ᾽ὁ γέρων προσέειπε φυτῶν ἐπίουρος ἀροτρεὺς
(552) παυσάμενος ἔργοιο, τό οἱ μετὰ χερσὶν ἔκειτο·
(553) "Ἔκ τοι ξεῖνε πρόφρων μυθήσομαι ὅσσ᾽ ἐρεείνεις,
(554) Ἑρμέω ἁζόμενος δεινὴν ὄπιν εἰνοδίοιο·
(555) τὸν γάρ φασι μέγιστον ἐπουρανίων κεχολῶσθαι,
(556) εἴ κεν ὁδοῦ ζαχρεῖον ἀνήνηταί τις ὁδίτην.
(557) ποῖμναι μὲν βασιλῆος εὔτριχες Αὐγείαο
(558) οὐ πᾶσαι βόσκονται ἴαν βόσιν οὐδ᾽ ἕνα χῶρον·
(559) ἀλλ᾽ αἱ μέν ῥα νάοντος ἐπ᾽ ὄχθαις ἀμφ᾽ Ἐλισοῦντος,
(560) αἱ δ᾽ἱερὸν θείοιο παρὰ ῥόον Ἀλφειοῖο,
(561) αἱ δ᾽ἐπὶ Βουπρασίου πολυβότρυος, αἱ δὲ καὶ ὧδε.
(562) χωρὶς δὴ σηκοί σφι τετυγμένοι εἰσὶν ἑκάσταις.
(563) αὐτὰρ βουκολίοισι περιπλήθουσί περ ἔμπης
(564) πάντεσσιν νομοὶ ὧδε τεθηλότες αἰὲν ἔασι,
(565) Μηνίου ἀμμέγα τῖφος, ἐπεὶ πολυειδέα ποίην
(566) λειμῶνες θαλέθουσιν ὑπόδροσοι εἰαμεναί τε
(567) εἰς ἅλις, ἥ ῥα βόεσσι μένος κεραῇσιν ἀέξει.
(568) αὖλις δέ σφισιν ἥδε τεῆς ἐπὶ δεξιὰ χειρὸς
(569) φαίνεται εὖ μάλα πᾶσα πέρην ποταμοῖο ῥέοντος,
(570) κείνῃ, ὅθι πλατάνιστοι ἐπηεταναὶ πεφύασι
(571) χλωρή τ᾽ἀγριέλαιος, Ἀπόλλωνος νομίοιο
(572) ἱερὸν ἁγνόν, ξεῖνε, τελειοτάτοιο θεοῖο.
(573) εὐθὺς δὲ σταθμοὶ περιμήκεες ἀγροιώταις
(574) δέδμηνθ᾽, οἳ βασιλῆι πολὺν καὶ ἀθέσφατον ὄλβον
(575) ῥυόμεθ᾽ ἐνδυκέως, τριπόλοις σπόρον ἐν νειοῖσιν
(576) ἔσθ᾽ ὅτε βάλλοντες καὶ τετραπόλοισιν ὁμοίως.
(577) οὔρους μὴν ἴσασι φυτοσκάφοι οἱ πολύεργοι,
(578) ἐς ληνοὺς δ᾽ἱκνεῦνται, ἐπὴν θέρος ὥριον ἔλθῃ.
(579) πᾶν γὰρ δὴ πεδίον τόδ᾽ ἐπίφρονος Αὐγείαο,
(580) πυροφόροι τε γύαι καὶ ἀλωαὶ δενδρήεσσαι,
(581) μέχρις ἐπ᾽ ἐσχατιὰς πολυπίδακος ἀκρωρείης,
(582) ἃς ἡμεῖς ἔργοισιν ἐποιχόμεθα πρόπαν ἦμαρ,
(583) ἣ δίκη οἰκήων, οἷσιν βίος ἔπλετ᾽ ἐπ᾽ ἀγροῦ.
(584) ἀλλὰ σύ πέρ μοι ἔνισπε, τό τοι καὶ κέρδιον αὐτῷ
(585) ἔσσεται, οὗτινος ὧδε κεχρημένος εἰλήλουθας,
(586) ἠὲ σύγ᾽ Αὐγείην ἢ καὶ δμώων τινὰ κείνου
(587) δίζεαι, οἵ οἱ ἔασιν. ἐγὼ δέ κέ τοι σάφα εἰδὼς
(588) ἀτρεκέως εἴποιμ᾽, ἐπεὶ οὐ σέγε φημὶ κακῶν ἒξ
(589) ἔμμεναι οὐδὲ κακοῖσιν ἐοικότα φύμεναι αὐτόν,
(590) οἷόν τοι μέγα εἶδος ἐπιπρέπει. ἦ ῥά νυ παῖδες
(591) ἀθανάτων τοιοίδε μετὰ θνητοῖσιν ἔασι."
(592) τὸν δ᾽ἀπαμειβόμενος προσέφη Διὸς ἄλκιμος υἱός.
(593) "ναὶ γέρον Αὐγείην ἐθέλοιμί κεν ἀρχὸν Ἐπειῶν
(594) εἰσιδέειν· τοῦ γάρ με καὶ ἤγαγεν ἐνθάδε χρειώ.
(595) εἰ δ᾽ὁ μὲν ἂρ κατὰ ἄστυ μένει παρὰ οἷσι πολίταις
(596) δήμου κηδόμενος, διὰ δὲ κρίνουσι θέμιστας,
(597) δμώων δή τινα πρέσβυ σύ μοι φράσον ἡγεμονεύσας,
(598) ὅστις ἐπ᾽ ἀγρῶν τῶνδε γεραίτερος αἰσυμνήτης,
(599) ᾧ κε τὸ μὲν εἴποιμι, τὸ δ᾽ἐκ φαμένοιο πυθοίμην.
(600) ἄλλου δ᾽ἄλλον ἔθηκε θεὸς ἐπιδευέα φωτῶν."
(601) τὸν δ᾽ὁ γέρων ἐξαῦτις ἀμείβετο δῖος ἀροτρεύς·
(602) "Ἀθανάτων ὦ ξεῖνε φραδῇ τινος ἐνθάδ᾽ ἱκάνεις,
(603) ὥς τοι πᾶν ὃ θέλεις αἶψα χρέος ἐκτετέλεσται.
(604) ὧδε γὰρ Αὐγείης, υἱὸς φίλος Ἠελίοιο,
(605) σφωιτέρῳ σὺν παιδί, βίῃ Φυλῆος ἀγαυοῦ,
(606) χθιζός γ᾽εἰλήλουθεν ἀπ᾽ ἄστεος, ἤμασι πολλοῖς
(607) κτῆσιν ἐποψόμενος, ἥ οἱ νήριθμος ἐπ᾽ ἀγρῶν·
(608) ὥς που καὶ βασιλεῦσιν ἐείδεται ἐν φρεσὶν ᾗσιν
(609) αὐτοῖς κηδομένοισι σαώτερος ἔμμεναι οἶκος.
(610) ἀλλ᾽ ἴομεν μάλα πρός μιν· ἐγὼ δέ τοι ἡγεμονεύσω
(611) αὖλιν ἐφ᾽ ἡμετέρην, ἵνα κεν τέτμοιμεν ἄνακτα."
(612) Ὣς εἰπὼν ἡγεῖτο, νόῳ δ᾽ἔτι πόλλ᾽ ἐμενοίνα,
(613) δέρμά τε θηρὸς ὁρῶν χειροπληθῆ τε κορύνην,
(614) ὁππόθεν ὁ ξεῖνος· μέμονεν δέ μιν αἰὲν ἔρεσθαι·
(615) ἂψ δ᾽ὄκνῳ ποτὶ χεῖλος ἐλάμβανε μῦθον ἰόντα,
(616) μή τί οἱ οὐ κατὰ καιρὸν ἔπος προτιμυθήσαιτο,
(617) σπερχομένου· χαλεπὸν δ᾽ἑτέρου νόον ἴδμεναι ἀνδρός.
(618) τοὺς δὲ κύνες προσιόντας ἀπόπροθεν αἶψ᾽ ἐνόησαν,
(619) ἀμφότερον ὀσμῇ τε χροὸς δούπῳ τε ποδοῖιν.
(620) θεσπέσιον δ᾽ὑλάοντες ἐπέδραμον ἄλλοθεν ἄλλος
(621) Ἀμφιτρυωνιάδῃ Ἡρακλέι· τὸν δὲ γέροντα
(622) ἀχρεῖον κλάζοντε περίσσαινον ἑτέρωθεν.
(623) τοὺς μὲν ὅγε λάεσσιν ἀπὸ χθόνος ὅσσον ἀείρων
(624) φευγέμεν ἂψ ὀπίσω δειδίσσετο, τρηχὺ δὲ φωνῇ
(625) ἠπείλει μάλα πᾶσιν, ἐρητύσασκε δ᾽ὑλαγμοῦ,
(626) χαίρων ἐν φρεσὶν ᾗσιν, ὁθούνεκεν αὖλιν ἔρυντο
(627) αὐτοῦ γ᾽οὐ παρεόντος· ἔπος δ᾽ὅγε τοῖον ἔειπεν·
(628) "Ὤ πόποι, οἷον τοῦτο θεοὶ ποίησαν ἄνακτες
(629) θηρίον ἀνθρώποισι μετέμμεναι, ὡς ἐπιμηθές.
(630) εἴ οἱ καὶ φρένες ὧδε νοήμονες ἔνδοθεν ἦσαν,
(631) ᾔδει δ᾽,ᾧ τε χρὴ χαλεπαινέμεν ᾧ τε καὶ οὐκί,
(632) οὐκ ἄν οἱ θηρῶν τις ἐδήρισεν περὶ τιμῆς·
(633) νῦν δὲ λίην ζάκοτόν τε καὶ ἀρρηνὲς γένετ᾽ αὔτως."
(634) Ἠ ῥα, καὶ ἐσσυμένως ποτὶ ταὐλίον ἷξον ἰόντες.
(635) Ἠέλιος μὲν ἔπειτα ποτὶ ζόφον ἔτραπεν ἵππους
(636) δείελον ἦμαρ ἄγων· τὰ δ᾽ἐπήλυθε πίονα μῆλα
(637) ἐκ βοτάνης ἀνιόντα μετ᾽ αὐλία τε σηκούς τε.
(638) αὐτὰρ ἔπειτα βόες μάλα μυρίαι ἄλλαι ἐπ᾽ ἄλλαις
(639) ἐρχόμεναι φαίνονθ᾽ ὡσεὶ νέφη ὑδατόεντα,
(640) ἅσσά τ᾽ἐν οὐρανῷ εἶσιν ἐλαυνόμενα προτέρωσε
(641) ἠὲ νότοιο βίῃ ἠὲ Θρῃκὸς βορέαο·
(642) τῶν μέν τ᾽οὔτις ἀριθμὸς ἐν ἠέρι γίνετ᾽ ἰόντων,
(643) οὐδ᾽ ἄνυσις· τόσα γάρ τε μετὰ προτέροισι κυλίνδει
(644) ἲς ἀνέμου, τὰ δέ τ᾽ἄλλα κορύσσεται αὖτις ἐπ᾽ ἄλλοις·
(645) τόσσ᾽ αἰεὶ μετόπισθε βοῶν ἐπὶ βουκόλι᾽ ᾔει.
(646) πᾶν δ᾽ἄρ᾽ ἐνεπλήσθη πεδίον, πᾶσαι δὲ κέλευθοι
(647) ληίδος ἐρχομένης (στείνοντο δὲ πίονες ἀγροί),
(648) μυκηθμῷ· σηκοὶ δὲ βοῶν ῥεῖα πλήσθησαν
(649) εἰλιπόδων, ὄιες δὲ κατ᾽ αὐλὰς ηὐλίζοντο.
(650) ἔνθα μὲν οὔτις ἕκηλος ἀπειρεσίων περ ἐόντων
(651) εἱστήκει παρὰ βουσὶν ἀνὴρ κεχρημένος ἔργου·
(652) ἀλλ᾽ ὁ μὲν ἀμφὶ πόδεσσιν ἐυτμήτοισιν ἱμᾶσι
(653) κωλοπέδας ἀράρισκε περισταδὸν ἐγγὺς ἀμέλγειν·
(654) ἄλλος δ᾽αὖ φίλα τέκνα φίλαις ὑπὸ μητράσιν ἵει
(655) πινέμεναι λιαροῖο μεμαότα πάγχυ γάλακτος,
(656) ἄλλος ἀμόλγιον εἶχ᾽, ἄλλος τρέφε πίονα τυρόν,
(657) ἄλλος ἐσῆγεν ἔσω ταύρους δίχα θηλειάων.
(658) Αὐγείης δ᾽ἐπὶ πάντας ἰὼν θηεῖτο βοαύλους
(659) ἥντινά οἱ κτεάνων κομιδὴν ἐτίθεντο νομῆες,
(660) σὺν δ᾽υἱός τε βίη τε βαρύφρονος Ἡρακλῆος
(661) ὡμάρτευν βασιλῆι διερχομένῳ μέγαν ὄλβον.
(662) ἔνθα καὶ ἄρρηκτόν περ ἔχων ἐν στήθεσι θυμὸν
(663) Ἀμφιτρυωνιάδης καὶ ἀρηρότα νωλεμὲς αἰεὶ
(664) ἐκπάγλως θαύμαζε θεῶν τόγε μυρίον ἕδνον
(665) εἰσορόων. οὐ γάρ κεν ἔφασκέ τις οὐδὲ ἐώλπει
(666) ἀνδρὸς ληίδ᾽ ἑνὸς τόσσην ἔμεν οὐδὲ δέκ᾽ ἄλλων,
(667) οἵτε πολύρρηνες πάντων ἔσαν ἐκ βασιλήων.
(668) Ἠέλιος δ᾽ᾧ παιδὶ τόγ᾽ ἔξοχον ὤπασε δῶρον,
(669) ἀφνειὸν μήλοις περὶ πάντων ἔμμεναι ἀνδρῶν,
(670) καί ῥά οἱ αὐτὸς ὄφελλε διαμπερέως βοτὰ πάντα
(671) ἐς τέλος· οὐ μὲν γάρ τις ἐπήλυθε νοῦσος ἐκείνου
(672) βουκολίοις, αἵτ᾽ ἔργα καταφθείρουσι νομήων,
(673) αἰεὶ δὲ πλέονες κερααὶ βόες, αἰὲν ἀμείνους
(674) ἐξ ἔτεος γίνοντο μάλ᾽ εἰς ἔτος· ἦ γὰρ ἅπασαι
(675) ζωοτόκοι τ᾽ἦσαν περιώσια θηλυτόκοι τε.
(676) ταῖς δὲ τριηκόσιοι ταῦροι συνάμ᾽ ἐστιχόωντο
(677) κνήμαργοί θ᾽ἕλικές τε, διηκόσιοί γε μὲν ἄλλοι
(678) φοίνικες· πάντες δ᾽ἐπιβήτορες οἵγ᾽ ἔσαν ἤδη.
(679) ἄλλοι δ᾽αὖ μετὰ τοῖσι δυώδεκα βουκολέοντο
(680) ἱεροὶ Ἠελίοιο· χρόην δ᾽ἔσαν ἠύτε κύκνοι
(681) ἀργησταί, πᾶσιν δὲ μετέπρεπον εἰλιπόδεσσιν
(682) οἳ καὶ ἀτιμαγέλαι βόσκοντ᾽ ἐριθηλέα ποίην
(683) ἐν νομῷ· ὧδ᾽ ἔκπαγλον ἐπὶ σφίσι γαυριόωντο.
(684) καί ῥ᾽ὁπότ᾽ ἐκ λασίοιο θοοὶ προγενοίατο θῆρες
(685) ἐς πεδίον δρυμοῖο βοῶν ἕνεκ᾽ ἀγροτεράων,
(686) πρῶτοι τοίγε μάχηνδε κατὰ χροὸς ᾔεσαν ὀσμήν,
(687) δεινὸν δ᾽ἐβρυχῶντο φόνον λεύσσοντε προσώπῳ.
(688) τῶν μέν τε προφέρεσκε βίηφί τε καὶ σφένεϊ ᾧ
(689) ἠδ᾽ ὑπεροπλίῃ Φαέθων μέγας, ὅν ῥα βοτῆρες
(690) ἀστέρι πάντες ἔισκον, ὁθούνεκα πολλὸν ἐν ἄλλοις
(691) βουσὶν ἰὼν λάμπεσκεν, ἀρίζηλος δ᾽ἐτέτυκτο.
(692) ὃς δή τοι σκύλος αὖον ἰδὼν χαροποῖο λέοντος
(693) αὐτῷ ἔπειτ᾽ ἐπόρουσεν ἐυσκόπῳ Ἡρακλῆι
(694) χρίμψασθαι ποτὶ πλευρὰ κάρη στιβαρόν τε μέτωπον.
(695) τοῦ μὲν ἄναξ προσιόντος ἐδράξατο χειρὶ παχείῃ
(696) σκαιοῦ ἄφαρ κέραος, κατὰ δ᾽αὐχένα νέρθ᾽ ἐπὶ γαίης
(697) κλάσσε βαρύν περ ἐόντα, πάλιν δέ μιν ὦσεν ὀπίσσω
(698) ὤμῳ ἐπιβρίσας· ὁ δέ οἱ περὶ νεῦρα τανυσθεὶς
(699) μυὼν ἐξ ὑπάτοιο βραχίονος ὀρθὸς ἀνέστη.
(700) θαύμαζεν δ᾽αὐτός τε ἄναξ υἱός τε δαΐφρων
(701) Φυλεὺς οἵ τ᾽ἐπὶ βουσὶ κορωνίσι βουκόλοι ἄνδρες,
(702) Ἀμφιτρυωνιάδαο βίην ὑπέροπλον ἰδόντες.
(703) τὼ δ᾽εἰς ἄστυ λιπόντε καταυτόθι πίονας ἀγροὺς
(704) ἐστιχέτην, Φυλεύς τε βίη θ᾽Ἡρακληείη.
(705) λαοφόρου δ᾽ἐπέβησαν ὅθι πρώτιστα κελεύθου,
(706) λεπτὴν καρπαλίμοισι τρίβον ποσὶν ἐξανύσαντες,
(707) ἥ ῥα δι᾽ ἀμπελεῶνος ἀπὸ σταθμῶν τετάνυστο
(708) οὔτι λίην ἀρίσημος ἐν ὕλῃ χλωρὰ θέουσα,
(709) τῇ μιν ἄρα προσέειπε Διὸς γόνον ὑψίστοιο
(710) Αὐγείω φίλος υἱὸς ἕθεν μετόπισθεν ἰόντα,
(711) ἦκα παρακλίνας κεφαλὴν κατὰ δεξιὸν ὦμον·
(712) "ξεῖνε, πάλαι τινὰ πάγχυ σέθεν πέρι μῦθον ἀκούσας
(713) ὡσεί περ σφετέρῃσιν ἐνὶ φρεσὶ βάλλομαι ἄρτι.
(714) ἤλυθε γὰρ στείχων τις ἀπ᾽ Ἄργεος ὡς μέσος ἀκμῆς
(715) ἐνθάδ᾽ Ἀχαιὸς ἀνὴρ Ἑλίκης ἐξ ἀγχιάλοιο·
(716) ὃς δή τοι μυθεῖτο καὶ ἐν πλεόνεσσιν Ἐπειῶν,
(717) οὕνεκεν Ἀργείων τις ἕθεν παρεόντος ὄλεσσε
(718) θηρίον, αἰνολέοντα, κακὸν τέρας ἀγροιώταις,
(719) κοίλην αὖλιν ἔχοντα Διὸς Νεμέοιο παρ᾽ ἄλσος,
(720) οὐκ οἶδ᾽ ἀτρεκέως ἢ Ἄργεος ἐξ ἱεροῖο
(721) αὐτόθεν ἢ Τίρυνθα νέμων πόλιν ἠὲ Μυκήνην.
(722) ὣς κεῖνος ἀγόρευε· γένος δέ μιν εἶναι ἔφασκεν,
(723) εἰ ἐτεόν περ ἐγὼ μιμνήσκομαι, ἐκ Περσῆος.
(724) ἔλπομαι οὐχ ἕτερον τόδε τλήμεναι Αἰγιαλήων
(725) ἠὲ σέ· δέρμα δὲ θηρὸς ἀριφραδέως ἀγορεύει
(726) χειρῶν καρτερὸν ἔργον, ὅ τοι περὶ πλευρὰ καλύπτει.
(727) εἴπ᾽ ἄγε νῦν μοι πρῶτον, ἵνα γνώω κατὰ θυμόν,
(728) ἥρως, εἴτ᾽ ἐτύμως μαντεύομαι εἴτε καὶ οὐκί,
(729) εἰ σύγ᾽ ἐκεῖνος, ὃν ἧμιν ἀκουόντεσσιν ἔειπεν
(730) οὑξ Ἑλίκηθεν Ἀχαιός, ἐγὼ δέ σε φράζομαι ὀρθῶς.
(731) εἰπὲ δ᾽ὅπως ὀλοὸν τόδε θηρίον αὐτὸς ἔπεφνες,
(732) ὅππως τ᾽εὔυδρον Νεμέης εἰσήλυθε χῶρον·
(733) οὐ μὲν γάρ κε τοσόνδε κατ᾽ Ἀπίδα κνώδαλον εὕροις
(734) ἱμείρων ἰδέειν, ἐπεὶ οὐ μάλα τηλίκα βόσκει,
(735) ἀλλ᾽ ἄρκτους τε σύας τε λύκων τ᾽ὀλοφώιον ἔρνος.
(736) τῷ καὶ θαυμάζεσκον ἀκούοντες τότε μῦθον·
(737) οἱ δέ νυ καὶ ψεύδεσθαι ὁδοιπόρον ἀνέρ᾽ ἔφαντο
(738) γλώσσης μαψιδίοιο χαριζόμενον παρεοῦσιν."
(739) Ὣς εἰπὼν μέσσης ἐξηρώησε κελεύθου
(740) Φυλεύς, ὄφρα κιοῦσιν ἅμα σφίσιν ἄρκιος εἴη,
(741) καί ῥά τε ῥηίτερον φαμένου κλύοι Ἡρακλῆος,
(742) ὅς μιν ὁμαρτήσας τοίῳ προσελέξατο μύθῳ·
(743) "̂Ὠ Αὐγηιάδη, τὸ μὲν ὅττί με πρῶτον ἀνήρευ,
(744) αὐτὸς καὶ μάλα ῥεῖα κατὰ στάθμην ἐνόησας.
(745) ἀμφὶ δέ σοι τὰ ἕκαστα λέγοιμί κε τοῦδε πελώρου
(746) ὅππως ἐκράανθεν, ἐπεὶ λελίησαι ἀκούειν,
(747) νόσφίν γ᾽ἢ ὅθεν ἦλθε· τὸ γὰρ πολέων περ ἐόντων
(748) Ἀργείων οὐδείς κεν ἔχοι σάφα μυθήσασθαι·
(749) οἶον δ᾽ἀθανάτων τίν᾽ ἐίσκομεν ἀνδράσι πῆμα
(750) ἱρῶν μηνίσαντα Φορωνείδῃσιν ἐφεῖναι.
(751) πάντας γὰρ πισῆας ἐπικλύζων ποταμὸς ὣς
(752) λῖς ἄμοτον κεράιζε, μάλιστα δὲ Βεμβιναίους,
(753) οἵ ἑθεν ἀγχόμοροι ναῖον πασχόντες ἄτλητα.
(754) τὸν μὲν ἐμοὶ πρώτιστα τελεῖν ἐπέταξεν ἄεθλον
(755) Εὐρυσθεύς, κτεῖναι δέ μ᾽ἐφίετο θηρίον αἰνόν.
(756) αὐτὰρ ἐγὼ κέρας ὑγρὸν ἑλὼν κοίλην τε φαρέτρην
(757) ἰῶν ἐμπλείην νεόμην, ἑτέρηφι δὲ βάκτρον
(758) εὐπαγὲς αὐτόφλοιον ἐπηρεφέος κοτίνοιο
(759) ἔμμητρον, τὸ μὲν αὐτὸς ὑπὸ ζαθέῳ Ἑλικῶνι
(760) εὑρὼν σὺν πυκινῇσιν ὁλοσχερὲς ἔσπασα ῥίζαις.
(761) αὐτὰρ ἐπεὶ τὸν χῶρον, ὅθι λῖς ἦεν, ἵκανον,
(762) δὴ τότε τόξον ἑλὼν στρεπτὴν ἐπέλασσα κορώνῃ
(763) νευρειήν, περὶ δ᾽ἰὸν ἐχέστονον εἶθαρ ἔβησα.
(764) πάντῃ δ᾽ὄσσε φέρων ὀλοὸν τέρας ἐσκοπίαζον,
(765) εἴ μιν ἐσαθρήσαιμι, πάρος γ᾽ἐμὲ κεῖνον ἰδέσθαι.
(766) ἤματος ἦν τὸ μεσηγύ, καὶ οὐδέ πῃ ἴχνια τοῖο
(767) φρασθῆναι δυνάμην οὐδ᾽ ὠρυγμοῖο πυθέσθαι.
(768) οὐδὲ μὲν ἀνθρώπων τις ἔην ἐπὶ βουσὶ καὶ ἔργοις
(769) φαινόμενος σπορίμοιο δι᾽ αὔλακος, ὅντιν᾽ ἐροίμην·
(770) ἀλλὰ κατὰ σταθμοὺς χλωρὸν δέος εἶχεν ἕκαστον.
(771) οὐ μὴν πρὶν πόδας ἔσχον ὄρος τανύφυλλον ἐρευνῶν,
(772) πρὶν ἰδέειν ἀλκῆς τε παραυτίκα πειρηθῆναι.
(773) ἤτοι ὁ μὲν σήραγγα προδείελος ἔστιχεν εἰς ἥν,
(774) βεβρωκὼς κρειῶν τε καὶ αἵματος, ἀμφὶ δὲ χαίτας
(775) αὐχμηρὰς πεπάλακτο φόνῳ χαροπόν τε πρόσωπον
(776) στήθεά τε, γλώσσῃ δὲ περιλιχμᾶτο γένειον.
(777) αὐτὰρ ἐγὼ θάμνοισιν ἄφαρ σκιεροῖσιν ἐκρύφθην
(778) ἐν ῥίῳ ὑλήεντι δεδεγμένος ὁππόθ᾽ ἵκοιτο,
(779) καὶ βάλον ἆσσον ἰόντος ἀριστερὸν ἐς κενεῶνα
(780) τηϋσίως· οὐ γάρ τι βέλος διὰ σαρκὸς ὄλισθεν
(781) ὀκριόεν, χλωρῇ δὲ παλίσσυτον ἔμπεσε ποίῃ.
(782) αὐτὰρ ὁ κρᾶτα δαφοινὸν ἀπὸ χθονὸς ὦκ᾽ ἐπάειρε
(783) θαμβήσας, πάντῃ δὲ διέδρακεν ὀφθαλμοῖσι
(784) σκεπτόμενος, λαμυροὺς δὲ χανὼν ὑπ᾽ ὀδόντας ἔφηνε.
(785) τῷ δ᾽ἐγὼ ἄλλον ὀιστὸν ἀπὸ νευρῆς προΐαλλον
(786) ἀσχαλόων, ὅ μοι ὁ πρὶν ἐτώσιος ἔκφυγε χειρός·
(787) μεσσηγὺς δ᾽ἔβαλον στηθέων, ὅθι πνεύμονος ἕδρη.
(788) ἀλλ᾽ οὐδ᾽ ὣς ὑπὸ βύρσαν ἔδυ πολυώδυνος ἰός,
(789) ἀλλ᾽ ἔπεσε προπάροιθε ποδῶν ἀνεμώλιος αὔτως.
(790) τὸ τρίτον αὖ μέλλεσκον ἀσώμενος ἐν φρεσὶν αἰνῶς
(791) αὐερύειν· ὁ δέ μ᾽εἶδε περιγληνώμενος ὄσσοις
(792) θὴρ ἄμοτος, μακρὴν δὲ περ᾽ ἰγνύῃσιν ἕλιξε
(793) κέρκον, ἄφαρ δὲ μάχης ἐμνήσατο· πᾶς δέ οἱ αὐχὴν
(794) θυμοῦ ἐνεπλήσθη, πυρσαὶ δ᾽ἔφριξαν ἔθειραι
(795) σκυζομένῳ, κυρτὴ δὲ ῥάχις γένετ᾽ ἠύτε τόξον,
(796) πάντοθεν εἰληθέντος ὑπὸ λαγόνας τε καὶ ἰξύν.
(797) ὡς δ᾽ὅτ᾽ ἂν ἁρματοπηγὸς ἀνὴρ πολέων ἴδρις ἔργων
(798) ὄρπηκας κάμπτῃσιν ἐρινεοῦ εὐκεάτοιο,
(799) θάλψας ἐν πυρὶ πρῶτον, ἐπαξονίῳ κύκλα δίφρῳ·
(800) τοῦ μὲν ὑπὲκ χειρῶν ἔφυγεν τανύφλοιος ἐρινεὸς
(801) καμπτόμενος, τηλοῦ δὲ μιῇ πήδησε σὺν ὁρμῇ·
(802) ὣς ἐπ᾽ ἐμοὶ λῖς αἰνὸς ἀπόπροθεν ἀθρόος ἆλτο
(803) μαιμώων χροὸς ἆσαι· ἐγὼ δ᾽ἑτέρηφι βέλεμνα
(804) χειρὶ προεσχεθόμην καὶ ἀπ᾽ ὤμων δίπλακα λώπην,
(805) τῇ δ᾽ἑτέρῃ ῥόπαλον κόρσης ὕπερ αὖον ἀείρας
(806) ἤλασα κὰκ κεφαλῆς, διὰ δ᾽ἄνδιχα τρηχὺν ἔαξα
(807) αὐτοῦ ἐπὶ λασίοιο καρήατος ἀγριέλαιον
(808) θηρὸς ἀμαιμακέτοιο· πέσεν δ᾽ὅγε πρὶν ἔμ᾽ ἱκέσθαι
(809) ὑψόθεν ἐν γαίῃ, καὶ ἐπὶ τρομεροῖς ποσὶν ἔστη
(810) νευστάζων κεφαλῇ· περὶ γὰρ σκότος ὄσσέ οἱ ἄμφω
(811) ἦλθε, βίῃ σεισθέντος ἐν ὀστέῳ ἐγκεφάλοιο.
(812) τὸν μὲν ἐγὼν ὀδύνῃσι παραφρονέοντα βαρείαις
(813) νωσάμενος, πρὶν αὖτις ὑπότροπον ἀμπνυνθῆναι,
(814) αὐχένος ἀρρήκτοιο παρ᾽ ἰνίον ἤλασα προφθάς,
(815) ῥίψας τόξον ἔραζε πολύρραπτόν τε φαρέτρην·
(816) ἦγχον δ᾽ἐγκρατέως στιβαρὰς σὺν χεῖρας ἐρείσας
(817) ἐξόπιθεν, μὴ σάρκας ὑποδρύψῃ ὀνύχεσσι,
(818) πρὸς δ᾽οὖδας πτέρνῃσι πόδας στερεῶς ἐπίεζον
(819) οὐραίους ἐπιβάς, μηροῖσί τε πλεύρ᾽ ἐφύλασσον,
(820) μέχρί οἱ ἐξετάνυσσα βραχίονας ὀρθὸν ἀείρας
(821) ἄπνευστον, ψυχὴν δὲ πελώριος ἔλλαχεν Ἅιδης.
(822) καὶ τότε δὴ βούλευον, ὅπως λασιαύχενα βύρσαν
(823) θηρὸς τεθνειῶτος ἀπὸ μελέων ἐρυσαίμην,
(824) ἀργαλέον μάλα μόχθον, ἐπεὶ οὐκ ἔσκε σιδήρῳ
(825) τμητὴ οὐδὲ λίθοις πειρωμένῳ, οὐδὲ μὲν ἄλλῃ
(826) ἔνθά μοι ἀθανάτων τις ἐπὶ φρεσὶ θῆκε νοῆσαι
(827) αὐτοῖς δέρμα λέοντος ἀνασχίζειν ὀνύχεσσι.
(828) τοῖσι θοῶς ἀπέδειρα, καὶ ἀμφεθέμην μελέεσσιν
(829) ἕρκος ἐνυαλίου ταμεσίχροος ἰωχμοῖο.
(830) οὗτός τοι Νεμέου γένετ᾽ ὦ φίλε θηρὸς ὄλεθρος,
(831) πολλὰ πάρος μήλοις τε καὶ ἀνδράσι κήδεα θέντος."
(832) === Gedicht 26 ===
(833) == Λῆναι ἢ Βάκχαι ==
(834) Ἰνὼ καὐτονόα χἁ μαλοπάραυος Ἀγαύα
(835) τρεῖς θιάσως ἐς ὄρος τρεῖς ἄγαγον αὐταὶ ἐοῖσαι.
(836) χαἱ μὲν ἀμερξάμεναι λασίας δρυὸς ἄγρια φύλλα
(837) κισσόν τε ζώοντα καὶ ἀσφόδελον τὸν ὑπὲρ γᾶς
(838) ἐν καθαρῷ λειμῶνι κάμον δυοκαίδεκα βωμούς,
(839) τὼς τρεῖς τᾷ Σεμέλᾳ, τὼς ἐννέα τῷ Διονύσῳ.
(840) ἱερὰ δ᾽ἐκ κίστας ποπανεύματα χερσὶν ἑλοῖσαι
(841) εὐφάμως κατέθεντο νεοδρέπτων ἐπὶ βωμῶν,
(842) ὡς ἐδίδασχ᾽, ὡς αὐτὸς ἐθυμάρει Διόνυσος.
(843) Πενθεὺς δ᾽ἀλιβάτου πέτρας ἄπο πάντ᾽ ἐθεώρει,
(844) σχῖνον ἐς ἀρχαίαν καταδύς, ἐπιχώριον ἔρνος.
(845) Αὐτονόα πράτα νιν ἀνέκραγε δεινὸν ἰδοῖσα,
(846) σὺν δ᾽ἐτάραξε ποσὶν μανιώδεος ὄργια Βάκχου,
(847) ἐξαπίνας ἐπιοῖσα, τὰ δ᾽οὐχ ὁρέοντι βέβηλοι.
(848) μαίνετο μέν θ᾽αὕτα, μαίνοντο δ᾽ἄρ᾽ εὐθὺ καὶ ἄλλαι.
(849) Πενθεὺς μὲν φεῦγεν πεφοβημένος, αἱ δ᾽ἐδίωκον,
(850) πέπλως ἐκ ζωστῆρος ἐπ᾽ ἰγνύαν ἐρύσαισαι.
(851) Πενθεὺς μὲν τόδ᾽ ἔειπε· "τίνος κέχρησθε γυναῖκες;"
(852) Αὐτονόα τόδ᾽ ἔειπε "τάχα γνώσῃ πρὶν ἀκοῦσαι."
(853) μάτηρ μὲν κεφαλὰν μυκήσατο παιδὸς ἑλοῖσα,
(854) ὅσσόν περ τοκάδος τελέθει μύκημα λεαίνας·
(855) Ἰνὼ δ᾽ἐξέρρηξε σὺν ὠμοπλάτᾳ μέγαν ὦμον
(856) λὰξ ἐπὶ γαστέρα βᾶσα, καὶ Αὐτονόας ῥυθμὸς ωὑτός·
(857) αἱ δ᾽ἄλλαι τὰ περισσὰ κρεανομέοντο γυναῖκες.
(858) ἐς Θήβας δ᾽ἀφίκοντο πεφυρμέναι αἵματι πᾶσαι,
(859) ἐξ ὄρεος πένθημα καὶ οὐ Πενθῆα φέροισαι.
(860) οὐκ ἀλέγω· μηδ᾽ ἄλλος ἀπεχθομένω Διονύσῳ
(861) φροντίζοι, μηδ᾽ εἰ χαλεπώτερα τῶνδ᾽ ἐμόγησεν,
(862) εἴη δ᾽ἐνναέτης ἢ καὶ δεκάτω ἐπιβαίνοι·
(863) αὐτὸς δ᾽εὐαγέοιμι καὶ εὐαγέεσσιν ἅδοιμι.
(864) ἐκ Διὸς αἰγιόχω τιμὰν ἔχει αἰετὸς οὗτος.
(865) εὐσεβέων παίδεσσι τὰ λώια, δυσσεβέων δ᾽οὔ.
(866) χαίροι μὲν Διόνυσος, ὃν ἐν Δρακάνῳ νιφόεντι
(867) Ζεὺς ὕπατος μεγάλαν ἐπιγουνίδα κάτθετο λύσας·
(868) χαίροι δ᾽εὐειδὴς Σεμέλα καὶ ἀδελφεαὶ αὐτᾶς
(869) Καδμεῖαι πολλαῖς μεμελημέναι ἡρωίναις,
(870) αἳ τόδε ἔργον ἔρεξαν ὀρίναντος Διονύσου
(871) οὐκ ἐπιμωματόν. μηδεὶς τὰ θεῶν ὀνόσαιτο.
(872) === Gedicht 27 ===
(873) == Οαριστύς ==
(874) τὰν πινυτὰν Ἑλέναν Πάρις ἥρπασε βουκόλος ἄλλος.
(875) μᾶλλον ἑκοῖσ᾽ Ἑλένα τὸν βουκόλον ἔσχε φιλεῦσα.
(876) μὴ καυχῶ σατυρίσκε· κενὸν τὸ φίλαμα λέγουσιν.
(877) ἔστι καὶ ἐν κενεοῖσι φιλάμασιν ἁδέα τέρψις.
(878) τὸ στόμα μευ πλύνω καὶ ἀποπτύω τὸ φίλαμα.
(879) πλύνεις χείλεα σεῖο; δίδου πάλιν ὄφρα φιλάσω.
(880) καλόν σοι δαμάλας φιλέειν, οὐκ ἄζυγα κώραν.
(881) μὴ καυχῶ· τάχα γάρ σε παρέρχεται ὡς ὄναρ ἥβη.
(882) ἢν δέ τι γηράσκω, τόδε που μέλι καὶ γάλα πίνω.>
(883) ...
(884) ἁ σταφυλὶς σταφίς ἐστι καὶ οὐ ῥόδον αὖον ὀλεῖται.
(885) δεῦρ᾽ ὑπὸ τὰς κοτίνους, ἵνα σοί τινα μῦθον ἐνίψω.
(886) οὐκ ἐθέλω· καὶ πρίν με παρήπαφες ἁδέι μύθῳ.
(887) δεῦρ᾽ ὑπὸ τὰς πτελέας, ἵν᾽ ἐμᾶς σύριγγος ἀκούσῃς.
(888) τὴν σαυτοῦ φρένα τέρψον· ὀιζύον οὐδὲν ἀρέσκει.
(889) φεῦ φεῦ τᾶς Παφίας χόλον ἅζεο καὶ σύγε κώρα.
(890) χαιρέτω ἁ Παφία· μόνον ἵλαος Ἄρτεμις εἴη.
(891) μὴ λέγε, μὴ βάλλῃ σε καὶ ἐς λίνον ἄκριτον ἔνθῃς.
(892) βαλλέτω ὡς ἐθέλει· πάλιν Ἄρτεμις ἄμμιν ἀρήγει.
(893) μἠπιβάλῃς τὰν χεῖρα, καὶ εἰσέτι χεῖλος ἀμύξω.
(894) οὐ φεύγεις τὸν Ἔρωτα, τὸν οὐ φύγε παρθένος ἄλλη.>
(895) φεύγω ναὶ τὸν Πᾶνα· σὺ δὲ ζυγὸν αἰὲν ἀείρεις.
(896) δειμαίνω, μὴ δή σε κακωτέρῳ ἀνέρι δώσει.
(897) πολλοί μ᾽ἐμνώοντο, νόμον δ᾽ἐμὸν οὔτις ἀείδει.
(898) εἶς καὶ ἐγὼ πολλῶν μνηστὴρ τεὸς ἐνθάδ᾽ ἱκάνω.
(899) καὶ τί φίλος ῥέξαιμι; γάμοι πλήθουσιν ἀνίας.
(900) οὐκ ὀδύνην, οὐκ ἄλγος ἔχει γάμος, ἀλλὰ χορείην.
(901) ναὶ μάν φασι γυναῖκας ἑοὺς τρομέειν παρακοίτας.
(902) μᾶλλον ἀεὶ κρατέουσι· τίνα τρομέουσι γυναῖκες;
(903) ὠδίνειν τρομέω· χαλεπὸν βέλος Εἰλειθυίης.
(904) ἀλλὰ τεὴ βασίλεια μογοστόκος Ἄρτεμίς ἐστιν.
(905) ἀλλὰ τεκεῖν τρομέω, μὴ καὶ χρόα καλὸν ὀλέσσω.
(906) ἢν δὲ τέκῃς φίλα τέκνα, νέον φάος ὄψεαι υἷας.
(907) καὶ τί μοι ἕδνον ἄγεις γάμου ἄξιον, ἢν ἐπινεύσω;
(908) πᾶσαν τὰν ἀγέλαν, πάντ᾽ ἄλσεα καὶ νομὸν ἕξεις.
(909) ὄμνυε μὴ μετὰ λέκτρα λιπὼν ἀέκουσαν ἀπενθεῖν.
(910) οὐκ αὐτὸν τὸν Πᾶνα, καὶ ἢν ἐθέλῃς με διῶξαι.
(911) τεύχεις μοι θαλάμους, τεύχεις καὶ δῶμα καὶ αὐλάς;
(912) τεύχω σοι θαλάμους· τὰ δὲ πώεα καλὰ νομεύω.
(913) πατρὶ δὲ γηραλέῳ τίνα μάν, τίνα μῦθον ἐνίψω;
(914) αἰνήσει σέο λέκτρον, ἐπὴν ἐμὸν οὔνομ᾽ ἀκούσῃ.
(915) οὔνομα σὸν λέγε τῆνο· καὶ οὔνομα πολλάκι τέρπει.
(916) Δάφνις ἐγώ, Λυκίδας τε πατήρ, μήτηρ δὲ Νομαία.
(917) ἐξ εὐηγενέων· ἀλλ᾽ οὐ σέθεν εἰμὶ χερείων.
(918) οἶδ᾽, ἄκρα τιμίη ἐσσί· πατὴρ δέ τοί ἐστι Μενάλκας.
