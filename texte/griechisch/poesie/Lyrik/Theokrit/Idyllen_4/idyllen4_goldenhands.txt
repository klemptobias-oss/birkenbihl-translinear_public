(1) === Gedicht 28 ===
(2) == Ἠλακάτη ==
(3) Γλαύκας ὦ φιλέριθ᾽ ἀλακάτα δῶρον Ἀθανάας
(4) γύναιξιν, νόος οἰκωφελίας αἷσιν ἐπάβολος,
(5) θέρσεισ᾽ ἄμμιν ὑμάρτη πόλιν ἐς Νείλεος ἀγλάαν,
(6) ὅπᾳ Κύπριδος ἶρον καλάμω χλῶρον ὑπαπάλω.
(7) τυῖδε γὰρ πλόον εὐάνεμον αἰτήμεθα πὰρ Δίος,
(8) ὅπως ξέννον ἔμον τέρψομ᾽ ἴδων κἀντιφιλήσομεν,
(9) Νικίαν, Χαρίτων ἰμεροφώνων ἴερον φύτον,
(10) καὶ σὲ τὰν ἐλέφαντος πολυμόχθω γεγενημέναν
(11) δῶρον Νικιάας εἰς ὀλόχω χέρρας ὀπάσσομεν,
(12) σὺν τᾷ πόλλα μὲν ἔργ᾽ ἐκτελέσεις ἀνδρεΐοις πέπλοις,
(13) πόλλα δ᾽οἷα γύναικες φορέοισ᾽ ὐδάτινα βράκη.
(14) δὶς γὰρ μάτερες ἄρνων μαλάκοις ἐν βοτάνᾳ πόκοις
(15) πέξαιντ᾽ αὐτοένει, Θευγένιδός γ᾽ἔνεκ᾽ ἐυσφύρω·
(16) οὕτως ἀνυσίεργος, φιλέει δ᾽ὅσσα σαόφρονες.
(17) οὐ γὰρ εἰς ἀκίρας οὐδ᾽ ἐς ἀέργω κεν ἐβολλόμαν
(18) ὀπάσσαι σε δόμοις ἀμμετέρας ἔσσαν ἀπὺ χθόνος.
(19) καὶ γάρ τοι πάτρις, ἃν ὡξ Ἐφύρας κτίσσέ ποτ᾽ Ἀρχίας
(20) νάσω Τρινακρίας μύελον, ἄνδρων δοκίμων πόλιν.
(21) νῦν μὰν οἶκον ἔχοισ᾽ ἄνερος, ὃς πόλλ᾽ ἐδάη σόφα
(22) ἀθρώποισι νόσοις φάρμακα λύγραις ἀπαλαλκέμεν,
(23) οἰκήσεις κατὰ Μίλλατον ἐράνναν πεδ᾽ Ἰαόνων,
(24) ὡς εὐαλάκατος Θεύγενις ἐν δαμότισιν πέλῃ,
(25) καί οἱ μνᾶστιν ἄει τῶ φιλαοίδω παρέχῃς ξένω.
(26) κῆνο γάρ τις ἔρει τὤπος ἴδων σ᾽·ἦ μεγάλα χάρις
(27) δώρῳ σὺν ὀλίγῳ· πάντα δὲ τίματα τὰ πὰρ φίλων.
(28) === Gedicht 29 ===
(29) == Εἰδύλλιον Ἐρῶντος ==
(30) οἶνος ὦ φίλε παῖ λέγεται καὶ ἀλάθεα·
(31) κἄμμε χρὴ μεθύοντας ἀλαθέας ἔμμεναι.
(32) κἤγω μὲν τὰ φρενῶν ἐρέω κέατ᾽ ἐν μυχῷ.
(33) οὐκ ὄλας φιλέειν μ᾽ἐθέλησθ᾽ ἀπὸ καρδίας.
(34) γινώσκω· τὸ γὰρ ἅμισυ τᾶς ζοΐας ἔχω
(35) ζὰ τὰν σὰν ἰδέαν, τὸ δὲ λοιπὸν ἀπώλετο.
(36) χὥτα μὲν σὺ θέλῃς, μακάρεσσιν ἴσαν ἄγω
(37) ἁμέραν· ὅτα δ᾽οὐκ ἐθέλῃς τύ, μάλ᾽ ἐν σκότῳ.
(38) πῶς ταῦτ᾽ ἄρμενα, τὸν φιλέοντ᾽ ἀνίαις δίδων;
(39) ἀλλ᾽ εἴ μοί τι πίθοιο νέος προγενεστέρῳ,
(40) τῷ κε λώιον αὔτος ἔχων ἔμ᾽ ἐπαινέσαις,
(41) ποίησαι καλίαν μίαν εἰν ἑνὶ δενδρίῳ,
(42) ὅππῃ μηδὲν ἀπίξεται ἄγριον ὄρπετον.
(43) νῦν δὲ τῶδε μὲν ἄματος ἄλλον ἔχης κλάδον,
(44) ἄλλον δ᾽αὔριον, ἐξ ἑτέρω δ᾽ἕτερον μάτης·
(45) καἰ μέν σευ τὸ κάλον τις ἴδων ῥέθος αἰνέσαι,
(46) τῷ δ᾽εὔθυς πλέον ἢ τριέτης ἐγένευ φίλος,
(47) τὸν πρῶτον δὲ φιλεῦντα τρίταιον ἐθήκαο.
(48) ἄνδρων τῶν ὑπερανορέων δοκίμοις πνέειν.
(49) φίλη δ᾽,ἇς κ᾽ἔτ᾽ ἔῃς, τὸν ὕμοιον ἔχην ἄει.
(50) αἰ γὰρ ὧδε πόῃς, ἄγαθος μὲν ἀκούσεαι
(51) ἐξ ἄστων· ὁ δέ τοί κ᾽Ἔρος οὐ χαλέπως ἔχοι,
(52) ὃς ἄνδρων φρένας εὐμαρέως ὑποδάμναται,
(53) κἤμε μάλθακον ἐξ ἐπόησε σιδαρίω.
(54) ἀλλὰ πὲρ ἀπάλω στύματός σε πεδέρχομαι
(55) ὀμνάσθην, ὅτι πέρυσιν ἦσθα νεώτερος,
(56) χὥτι γηραλέοι πέλομες πρὶν ἀποπτύσαι
(57) καὶ ῥύσοι, νεότατα δ᾽ἔχην παλινάγρετον
(58) οὐκ ἔστι· πτέρυγας γὰρ ἐπομμαδίαις φόρη,
(59) κἄμμες βαρδύτεροι τὰ ποτήμενα συλλάβην.
(60) ταῦτα χρὴ νοέοντα πέλην ποτιμώτερον,
(61) καί μοι τὠραμένῳ συνέραν ἀδόλως σέθεν,
(62) ὅπως, ἁνίκα τὰν γένυν ἀνδρεΐαν ἔχῃς,
(63) ἀλλάλοισι πελώμεθ᾽ Ἀχιλλέϊοι φίλοι.
(64) αἰ δὲ ταῦτα φέρην ἀνέμοισιν ἐπιτρόπῃς,
(65) ἐν θύμῳ δὲ λέγῃς "τί με δαιμόνι᾽ ἐνόχλης;"
(66) νῦν μὲν κἠπὶ τὰ χρύσεα μᾶλ᾽ ἔνεκεν σέθεν
(67) βαίην καὶ φύλακον νεκύων πεδὰ Κέρβερον,
(68) τότα δ᾽οὐδὲ καλεῦντος ἐπ᾽ αὐλεΐαις θύραις
(69) προμόλοιμί κε παυσάμενος χαλέπω πόθω.
(70) === Gedicht 30 ===
(71) == Παιδικά ==
(72) Ὤιαι τῶ χαλεπῶ καἰνομόρω τῶδε νοσήματος·
(73) τετορταῖος ἔχει, παιδὸς ἔρως, μῆνά με δεύτερον,
(74) μᾶκος μὲν μετρίω γ᾽,ἀλλ᾽ ὁπόσον τῶ πέδα περρέχε
(75) τᾶς γᾶς τοῦτο χάρις· ταῖς δὲ παραύαις γλυκὺ μειδίαι.
(76) καὶ νῦν μὲν τὸ κακὸν ταῖς μὲν ἔχει, ταῖσι δέ μ᾽οὐκέτι,
(77) τάχα δ᾽οὐδ᾽ ὅσον ὕπνω ᾽πιτύχην ἔσσετ᾽ ἐρωία·
(78) ἐχθὲς γὰρ παριὼν ἔδρακε λέπτ᾽ ἄμμε δι᾽ ὀφρύγων
(79) αἰδεσθεὶς ποτίδην ἀντίος, ἠρεύθετο δὲ χρόα.
(80) ἔμεθεν δὲ πλέον τᾶς κραδίας ὥ᾽ ρος ἐδράξατο,
(81) εἰς οἶκον δ᾽ἀπέβαν ἕλκος ἔχων καὶ τὸ κέαρ δακών.
(82) πολλὰ δ᾽εἰσκαλέσας θυμὸν ἐμαυτοῦ διελεξάμαν·
(83) τί δὴ ταῦτα ποίης; ἀλοσύνας τί ἔσχατον ἔσσεται;
(84) λεύκας οὐκετ᾽ ἴσησθ᾽ ὅττι φορῇς ἐν κροτάφοις τρίχας;
(85) ὧρά τοι φρονέειν μὴοὔτι νέος τὰν ἰδέαν πέλῃ.
(86) πάντ᾽ ἔρδης ἅπερ οἱ τῶν ἐτέων ἄρτι γεγευμένοι.
(87) καὶ μὰν ἄλλο δε λάθει· τόδ᾽ ἄρ᾽ ἦς λώιον, ἔμμεναι
(88) ξέννον τῶν χαλεπῶν παιδὸς ἐράννω παράπαν πόθων
(89) τῷ μὲν γὰρ βίος ἕρπει προγόνοις ἶσ᾽ ἐλάφω θοᾶς,
(90) χαλάσει δ᾽ἑτέρᾳ ποντοπόρην αὔριον ἄρμενα.
(91) οὐδ᾽ αὐτῷ γλυκερᾶς ἄνθεμον ἅβας πεδ᾽ ὐμαλίκων
(92) μένει· τῷ δ᾽ὁ πόθος καὶ τὸν ἔσω μυελὸν ἐσθίει
(93) ὀμμιμνασκομένῳ· πολλὰ δ᾽ὄρη νυκτὸς ἐνύπνια,
(94) παύσασθαι δ᾽ἐνιαυτὸς χαλεπᾶς οὐκ ἰκανὸς νόσω.
(95) ταῦτα χἅτερα πολλὰ προτ᾽ ἐμὸν θυμὸν ἐμεμψάμαν.
(96) ὁ δὲ τοῦτ᾽ ἔφατ᾽· ὄττις δοκίμοι τὸν δολομάχανον
(97) νικάσειν Ἔρον, οὗτος δοκίμοι τοὶς ὑπὲρ ἄμμεων
(98) εὑρεῖν βραϊδίως ἀστέρας ὁπποσσάκιν ἐννέα.
(99) καὶ νῦν, εἴτ᾽ ἐθέλω, χρή με μακρὸν σχόντα τὸν ἄμφενα
(100) ἕλκειν τὸν ζυγόν, εἴτ᾽ οὐκ ἐθέλω· ταῦτα γὰρ ὦγαθὲ
(101) βούλεται θέος, ὃς καὶ Διὸς ἔσφαλε μέγαν νόον
(102) καὔτας Κυπρογενήας· ἔμε μάν, φύλλον ἐπάμερον,
(103) σμίκρας δεύμενον αὔρας ὀνέμων ᾇ κε θέλῃ φόρη.
