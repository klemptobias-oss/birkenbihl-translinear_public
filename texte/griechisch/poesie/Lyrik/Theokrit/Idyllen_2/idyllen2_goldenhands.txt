(1) === Gedicht 10 ===
(2) == ἐργατίναι ἢ Θερισταί ==
(3) Ἐργατίνα βουκαῖε, τί νῦν ᾦζυρὲ πεπόνθεις;
(4) οὔθ᾽ ἑὸν ὄγμον ἄγειν ὀρθὸν δύνᾳ, ὡς τὸ πρὶν ἆγες,
(5) οὔθ᾽ ἅμα λᾳοτομεῖς τῷ πλατίον, ἀλλ᾽ ἀπολείπῃ
(6) ὥσπερ ὄις ποίμνας, ἇς τὸν πόδα κάκτος ἔτυψε.
(7) ποῖός τις δείλαν τυ καὶ ἐκ μέσω ἄματος ἐσσῇ,
(8) ὃς νῦν ἀρχόμενος τᾶς αὔλακος οὐκ ἀποτρώγεις;
(9) Μίλων ὀψαμάτα, πέτρας ἀπόκομμ᾽ ἀτεράμνω,
(10) οὐδαμά τοι συνέβα ποθέσαι τινὰ τῶν ἀπεόντων;
(11) οὐδαμά. τίς δὲ πόθος τῶν ἔκτοθεν ἐργάτᾳ ἀνδρί;
(12) οὐδαμά νυν συνέβα τοι ἀγρυπνῆσαι δι᾽ ἔρωτα;
(13) μηδέ γε συμβαίη· χαλεπὸν χορίω κύνα γεῦσαι.
(14) ἀλλ᾽ ἐγὼ ὦ Μίλων ἔραμαι σχεδὸν ἑνδεκαταῖος.
(15) ἐκ πίθω ἀντλεῖς δῆλον· ἐγὼ δ᾽ἔχω οὐδ᾽ ἅλις ὄξος.
(16) τοιγάρτοι πρὸ θυρᾶν μοι ἀπὸ σπόρω ἄσκαλα πάντα.
(17) τίς δέ τυ τᾶν παίδων λυμαίνεται; ἁ Πολυβώτα,
(18) ἃ πρᾶν ἀμάντεσσι παρ᾽ Ἱπποκίωνι ποταύλει.
(19) εὗρε θεὸς τὸν ἀλιτρόν· ἔχεις πάλαι ὧν ἐπεθύμεις.
(20) μάντίς τοι τὰν νύκτα χροϊξεῖθ᾽ ἁ καλαμαία.
(21) μωμᾶσθαί μ᾽ἄρχῃ τύ· τυφλὸς δ᾽οὐκ αὐτὸς ὁ Πλοῦτος,
(22) ἀλλὰ καὶ ὡφρόντιστος Ἔρως. μὴ δὴ μέγα μυθεῦ.
(23) οὐ μέγα μυθεῦμαι· τὺ μόνον κατάβαλλε τὸ λᾷον,
(24) καί τι κόρας φιλικὸν μέλος ἀμβάλευ. ἅδιον οὑτῶς
(25) ἐργαξῇ· καὶ μὰν πρότερόν ποκα μουσικὸς ἦσθα.
(26) Μοῖσαι Πιερίδες, συναείσατε τὰν ῥαδινάν μοι
(27) παῖδ᾽· ὧν γάρ χ᾽ἅψησθε θεαί, καλὰ πάντα ποεῖτε.
(28) Βομβύκα χαρίεσσα, Σύραν καλέοντί τυ πάντες,
(29) ἰσχνὰν ἁλιόκαυστον, ἐγὼ δὲ μόνος μελίχλωρον.
(30) καὶ τὸ ἴον μέλαν ἐστὶ καὶ ἁ γραπτὰ ὑάκινθος,
(31) ἀλλ᾽ ἔμπας ἐν τοῖς στεφάνοις τὰ πρᾶτα λέγονται.
(32) ἁ αἲξ τὰν κύτισον, ὁ λύκος τὰν αἶγα διώκει,
(33) ἁ γέρανος τὤροτρον, ἐγὼ δ᾽ἐπὶ τὶν μεμάνημαι.
(34) αἴθέ μοι ἦς, ὅσσα Κροῖσόν ποκα φαντὶ πεπᾶσθαι,
(35) χρύσεοι ἀμφότεροί κ᾽ἀνεκείμεθα τᾷ Ἀφροδίτᾳ,
(36) τὼς αὐλὼς μὲν ἔχοισα καὶ ἢ ῥόδον ἢ μᾶλον τύ,
(37) σχῆμα δ᾽ἐγὼ καὶ καινὰς ἐπ᾽ ἀμφοτέροισιν ἀμύκλας.
(38) Βομβύκα χαρίεσσ᾽, οἱ μὲν πόδες ἀστράγαλοί τευς,
(39) ἁ φωνὰ δὲ τρύχνος· τὸν μὰν τρόπον οὐκ ἔχω εἰπεῖν.
(40) Ἠ καλὰς ἄμμι ποέων ἐλελήθει βοῦκος ἀοιδάς.
(41) ὡς εὖ τὰν ἰδέαν τᾶς ἁρμονίας ἐμέτρησεν.
(42) ὤμοι τῶ πώγωνος, ὃν ἀλιθίως ἀνέφυσα.
(43) θᾶσαι δὴ καὶ ταῦτα τὰ τῶ θείω Λιτυέρσα.
(44) Δάματερ πολύκαρπε πολύσταχυ, τοῦτο τὸ λᾷον
(45) εὔεργόν τ᾽εἴη καὶ κάρπιμον ὅττι μάλιστα.
(46) Σφίγγετ᾽ ἀμαλλοδέται τὰ δράγματα, μὴ παριών τις
(47) εἴποι· "σύκινοι ἄνδρες, ἀπώλετο χοὗτος ὁ μισθός."
(48) Ἐς βορέην ἄνεμον τᾶς κόρθυος ἁ τομὰ ὔμμιν
(49) ἢ ζέφυρον βλεπέτω· πιαίνεται ὁ στάχυς οὑτῶς.
(50) σῖτον ἀλοιῶντας φεύγειν τὸ μεσαμβρινὸν ὕπνον·
(51) ἐκ καλάμας ἄχυρον τελέθει τημόσδε μάλιστα.
(52) ἄρχεσθαι δ᾽ἀμῶντας ἐγειρομένω κορυδαλλῶ,
(53) καὶ λήγειν εὕδοντος, ἐλινῦσαι δὲ τὸ καῦμα.
(54) εὐκτὸς ὁ τῶ βατράχω παῖδες βίος· οὐ μελεδαίνει
(55) τὸν προπιεῖν ἐγχεῦντα· πάρεστι γὰρ ἄφθονον αὐτῷ.
(56) κάλλιον ὦπιμελητὰ φιλάργυρε τὸν φακὸν ἕψειν·
(57) μή τι τάμῃς τὰν χεῖρα καταπρίων τὸ κύμινον.
(58) ταῦτα χρὴ μοχθεῦντας ἐν ἁλίῳ ἄνδρας ἀείδειν,
(59) τὸν δὲ τεὸν βουκαῖε πρέπει λιμηρὸν ἔρωτα
(60) μυθίσδεν τᾷ ματρὶ κατ᾽ εὐνὰν ὀρθρευοίσᾳ.
(61) === Gedicht 11 ===
(62) == Κύκλωψ ==
(63) οὐδὲν πὸτ τὸν ἔρωτα πεφύκει φάρμακον ἄλλο
(64) Νικία οὔτ᾽ ἔγχριστον, ἐμὶν δοκεῖ, οὔτ᾽ ἐπίπαστον,
(65) ἢ ταὶ Πιερίδες· κοῦφον δέ τι τοῦτο καὶ ἁδὺ
(66) γίνετ᾽ ἐπ᾽ ἀνθρώποις, εὑρεῖν δ᾽οὐ ῥᾴδιόν ἐστι.
(67) γινώσκειν δ᾽οἶμαί τυ καλῶς ἰατρὸν ἐόντα
(68) καὶ ταῖς ἐννέα δὴ πεφιλάμενον ἔξοχα Μοίσαις.
(69) οὕτω γοῦν ῥάιστα διᾶγ᾽ ὁ Κύκλωψ ὁ παρ᾽ ἁμῖν,
(70) ὡρχαῖος Πολύφαμος, ὅκ᾽ ἤρατο τᾶς Γαλατείας,
(71) ἄρτι γενειάσδων περὶ τὸ στόμα τὼς κροτάφως τε.
(72) ἤρατο δ᾽οὐ μάλοις οὐδὲ ῥόδῳ οὐδὲ κικίννοις,
(73) ἀλλ᾽ ὀρθαῖς μανίαις, ἁγεῖτο δὲ πάντα πάρεργα.
(74) πολλάκι ταὶ ὄιες ποτὶ ταὐλίον αὐταὶ ἀπῆνθον
(75) χλωρᾶς ἐκ βοτάνας· ὁ δὲ τὰν Γαλάτειαν ἀείδων
(76) αὐτόθ᾽ ἐπ᾽ ἀιόνος κατετάκετο φυκιοέσσας
(77) ἐξ ἀοῦς, ἔχθιστον ἔχων ὑποκάρδιον ἕλκος
(78) Κύπριδος ἐκ μεγάλας, τό οἱ ἥπατι πᾶξε βέλεμνον.
(79) ἀλλὰ τὸ φάρμακον εὗρε, καθεζόμενος δ᾽ἐπὶ πέτρας
(80) ὑψηλᾶς ἐς πόντον ὁρῶν ἄειδε τοιαῦτα.
(81) Ὠ λευκὰ Γαλάτεια, τί τὸν φιλέοντ᾽ ἀποβάλλῃ;
(82) λευκοτέρα πακτᾶς ποτιδεῖν, ἁπαλωτέρα ἀρνός,
(83) μόσχω γαυροτέρα, σφριγανωτέρα ὄμφακος ὠμᾶς.
(84) φοιτῇς δ᾽αὖθ᾽ οὑτῶς, ὅκκα γλυκὺς ὕπνος ἔχῃ με,
(85) οἴχῃ δ᾽εὐθὺς ἰοῖσ᾽, ὅκκα γλυκὺς ὕπνος ἀνῇ με,
(86) φεύγεις δ᾽ὥσπερ ὄις πολιὸν λύκον ἀθρήσασα.
(87) ἠράσθην μὲν ἔγωγα τεοῦς κόρα, ἁνίκα πρᾶτον
(88) ἦνθες ἐμᾷ σὺν ματρὶ θέλοισ᾽ ὑακίνθινα φύλλα
(89) ἐξ ὄρεος δρέψασθαι, ἐγὼ δ᾽ὁδὸν ἁγεμόνευον.
(90) παύσασθαι δ᾽ἐσιδών τυ καὶ ὕστερον οὐδέ τί πᾳ νῦν
(91) ἐκ τήνω δύναμαι· τὶν δ᾽οὐ μέλει, οὐ μὰ Δί᾽ οὐδέν.
(92) γινώσκω χαρίεσσα κόρα, τίνος ὥνεκα φεύγεις·
(93) ὥνεκά μοι λασία μὲν ὀφρῦς ἐπὶ παντὶ μετώπῳ
(94) ἐξ ὠτὸς τέταται ποτὶ θὥτερον ὦς μία μακρά,
(95) εἷς δ᾽ὀφθαλμὸς ἔπεστι, πλατεῖα δὲ ῥὶς ἐπὶ χείλει.
(96) ἀλλ᾽ οὗτος τοιοῦτος ἐὼν βοτὰ χίλια βόσκω,
(97) κἠκ τούτων τὸ κράτιστον ἀμελγόμενος γάλα πίνω·
(98) τυρὸς δ᾽οὐ λείπει μ᾽οὔτ᾽ ἐν θέρει οὔτ᾽ ἐν ὀπώρᾳ,
(99) οὐ χειμῶνος ἄκρω· ταρσοὶ δ᾽ὑπεραχθέες αἰεί.
(100) συρίσδεν δ᾽ὡς οὔτις ἐπίσταμαι ὧδε Κυκλώπων,
(101) τὶν τὸ φίλον γλυκύμαλον ἁμᾷ κἠμαυτὸν ἀείδων
(102) πολλάκι νυκτὸς ἀωρί. τρέφω δέ τοι ἕνδεκα νεβρὼς
(103) πάσας μηνοφόρως καὶ σκύμνως τέσσαρας ἄρκτων.
(104) ἀλλ᾽ ἀφίκευσο ποθ᾽ ἁμέ, καὶ ἑξεῖς οὐδὲν ἔλασσον,
(105) τὰν γλαυκὰν δὲ θάλασσαν ἔα ποτὶ χέρσον ὀρεχθεῖν.
(106) ἅδιον ἐν τὤντρῳ παρ᾽ ἐμὶν τὰν νύκτα διαξεῖς.
(107) ἐντὶ δάφναι τηνεῖ, ἐντὶ ῥαδιναὶ κυπάρισσοι,
(108) ἔστι μέλας κισσός, ἔστ᾽ ἄμπελος ἁ γλυκύκαρπος,
(109) ἔστι ψυχρὸν ὕδωρ, τό μοι ἁ πολυδένδρεος Αἴτνα
(110) λευκᾶς ἐκ χιόνος ποτὸν ἀμβρόσιον προΐητι.
(111) τίς κα τῶνδε θάλασσαν ἔχειν καὶ κύμαθ᾽ ἕλοιτο;
(112) αἰ δέ τοι αὐτὸς ἐγὼ δοκέω λασιώτερος ἦμεν,
(113) ἐντὶ δρυὸς ξύλα μοι καὶ ὑπὸ σποδῷ ἀκάματον πῦρ.
(114) καιόμενος δ᾽ὑπὸ τεῦς καὶ τὰν ψυχὰν ἀνεχοίμαν
(115) καὶ τὸν ἕν᾽ ὀφθαλμόν, τῶ μοι γλυκερώτερον οὐδέν.
(116) ὤμοι, ὅ τ᾽οὐκ ἔτεκέν μ᾽ἁ μάτηρ βραγχί᾽ ἔχοντα,
(117) ὡς κατέδυν ποτὶ τὶν καὶ τὰν χέρα τευς ἐφίλασα,
(118) αἰ μὴ τὸ στόμα λῇς, ἔφερον δέ τοι ἢ κρίνα λευκὰ
(119) ἢ μάκων᾽ ἁπαλὰν ἐρυθρὰ πλαταγώνι᾽ ἔχοισαν.
(120) ἀλλὰ τὰ μὲν θέρεος, τὰ δὲ γίνεται ἐν χειμῶνι,
(121) ὥστ᾽ οὐκ ἄν τοι ταῦτα φέρειν ἅμα πάντ᾽ ἐδυνάθην.
(122) νῦν μὰν ὦ κόριον, νῦν αὐτόγα νεῖν κε μάθοιμι,
(123) αἴκά τις σὺν ναῒ πλέων ξένος ὧδ᾽ ἀφίκηται,
(124) ὡς εἰδῶ, τί ποθ᾽ ἁδὺ κατοικεῖν τὸν βυθὸν ὔμμιν.
(125) ἐξένθοις Γαλάτεια καὶ ἐξενθοῖσα λάθοιο
(126) ὥσπερ ἐγὼ νῦν ὧδε καθήμενος οἴκαδ᾽ ἀπενθεῖν.
(127) ποιμαίνειν δ᾽ἐθέλοις σὺν ἐμὶν ἅμα καὶ γάλ᾽ ἀμέλγειν
(128) καὶ τυρὸν πᾶξαι τάμισον δριμεῖαν ἐνεῖσα.
(129) ἁ μάτηρ ἀδικεῖ με μόνα, καὶ μέμφομαι αὐτᾷ·
(130) οὐδὲν πήποχ᾽ ὅλως ποτὶ τὶν φίλον εἶπεν ὑπέρ μευ,
(131) καὶ ταῦτ᾽ ἆμαρ ἐπ᾽ ἆμαρ ὁρεῦσά με λεπτὸν ἐόντα.
(132) φασῶ τὰν κεφαλὰν καὶ τὼς πόδας ἀμφοτέρως μευ
(133) σφύζειν, ὡς ἀνιαθῇ, ἐπεὶ κἠγὼν ἀνιῶμαι.
(134) ὦ Κύκλωψ Κύκλωψ, πᾷ τὰς φρένας ἐκπεπότασαι;
(135) αἴκ᾽ ἐνθὼν θαλάρως τε πλέκοις καὶ θαλλὸν ἀμάσας
(136) ταῖς ἄρνεσσι φέροις, τάχα κα πολὺ μᾶλλον ἔχοις νῶν.
(137) τὰν παρεοῖσαν ἄμελγε. τί τὸν φεύγοντα διώκεις;
(138) εὑρησεῖς Γαλάτειαν ἴσως καὶ καλλίον᾽ ἄλλαν.
(139) πολλαὶ συμπαίσδέν με κόραι τὰν νύκτα κέλονται,
(140) κιχλίζοντι δὲ πᾶσαι, ἐπεί κ᾽αὐταῖς ὑπακούσω
(141) δῆλον ὅ τ᾽ἐν τᾷ γᾷ κἠγώ τις φαίνομαι ἦμεν.
(142) οὕτω τοι Πολύφαμος ἐποίμαινεν τὸν ἔρωτα
(143) μουσίσδων, ῥᾷον δὲ διᾶγ᾽ ἢεἰ χρυσὸν ἔδωκεν.
(144) === Gedicht 12 ===
(145) == Ἀίτης ==
(146) Ἤλυθες ὦ φίλε κοῦρε τρίτῃ σὺν νυκτὶ καὶ ἀοῖ;
(147) ἤλυθες· οἱ δὲ ποθεῦντες ἐν ἤματι γηράσκουσιν.
(148) ὅσσον ἔαρ χειμῶνος, ὅσον μᾶλον βραβίλοιο
(149) ἅδιον, ὅσσον ὄις σφετέρας λασιωτέρα ἀρνός,
(150) ὅσσον παρθενικὴ προφέρει τριγάμοιο γυναικός,
(151) ὅσσον ἐλαφροτέρη μόσχου νεβρός, ὅσσον ἀηδὼν
(152) συμπάντων λιγύφωνος ἀοιδοτάτη πετεηνῶν,
(153) τόσσον ἔμ᾽ εὔφρανας τὺ φανείς, σκιερὰν δ᾽ὑπὸ φαγὸν
(154) ἀελίου φρύγοντος ὁδοιπόρος ἔδραμον ὥς τις.
(155) εἴθ᾽ ὁμαλοὶ πνεύσειαν ἐπ᾽ ἀμφοτέροισιν Ἔρωτες
(156) νῶιν, ἐπεσσομένοις δὲ γενοίμεθα πᾶσιν ἀοιδά.
(157) θείω δή τινε τώδε μετὰ προτέροισι γενέσθην
(158) φῶθ᾽, ὁ μὲν εἴσπνηλος, φαίη χ᾽ὡμυκλαϊάσδων,
(159) τὸν δ᾽ἕτερον πάλιν ὥς κεν ὁ Θεσσαλὸς εἴποι ἀίταν.
(160) ἀλλήλους δ᾽ἐφίλησαν ἴσῳ ζυγῷ. ἦ ῥα τότ᾽ ἦσαν
(161) χρύσειοι πάλιν ἄνδρες, ὃ κἀντεφίλησ᾽ ὁ φιληθείς.
(162) εἰ γὰρ τοῦτο πάτερ Κρονίδα πέλοι, εἰ γὰρ ἀγήρῳ
(163) ἀθάνατοι, γενεαῖς δὲ διηκοσίαισιν ἔπειτα
(164) ἀγγείλειεν ἐμοί τις ἀνέξοδον εἰς Ἀχέροντα·
(165) "ἡ σὴ νῦν φιλότης καὶ τοῦ χαρίεντος ἀίτεω
(166) πᾶσι διὰ στόματος, μετὰ δ᾽ἠιθέοισι μάλιστα."
(167) ἀλλ᾽ ἤτοι τούτων μὲν ὑπέρτεροι Οὐρανίωνες
(168) ἔσσονθ᾽ ὡς ἐθέλοντι. ἐγὼ δέ σε τὸν καλὸν αἰνέων
(169) ψεύδεα ῥινὸς ὕπερθεν ἀραιᾶς οὐκ ἀναφύσω.
(170) ἢν γὰρ καί τι δάκῃς, τὸ μὲν ἀβλαβὲς εὐθὺς ἔθηκας,
(171) διπλάσιον δ᾽ὤνασας, ἔχων δ᾽ἐπίμετρον ἀπῆνθον.
(172) Νισαῖοι Μεγαρῆες ἀριστεύοντες ἐρετμοῖς,
(173) ὄλβιοι οἰκείοιτε, τὸν Ἀττικὸν ὡς περίαλλα
(174) ξεῖνον ἐτιμήσασθε Διοκλέα τὸν φιλόπαιδα.
(175) αἰεί οἱ περὶ τύμβον ἀολλέες εἴαρι πράτῳ
(176) κοῦροι ἐριδμαίνοντι φιλήματος ἄκρα φέρεσθαι.
(177) ὃς δέ κε προσμάξῃ γλυκερώτερα χείλεσι χείλη,
(178) βριθόμενος στεφάνοισιν ἑὰν ἐς μητέρ᾽ ἀπῆνθεν.
(179) ὄλβιος, ὅστις παισὶ φιλήματα κεῖνα διαιτᾷ.
(180) ἦ που τὸν χαροπὸν Γανυμήδεα πόλλ᾽ ἐπιβωτᾷ
(181) Λυδίῃ ἶσον ἔχειν πέτρῃ στόμα, χρυσὸν ὁποίῃ
(182) πεύθονται μὴ φαῦλος ἐτήτυμω ἀργυραμοιβοί.
(183) === Gedicht 13 ===
(184) == ῎Υλας ==
(185) οὐχ ἁμῖν τὸν Ἔρωτα μόνοις ἔτεχ᾽, ὡς ἐδοκεῦμες,
(186) Νικία, ᾧ τινι τοῦτο θεῶν ποκα τέκνον ἔγεντο.
(187) οὐχ ἁμῖν τὰ καλὰ πράτοις καλὰ φαίνεται εἶμεν,
(188) οἳ θνατοὶ πελόμεσθα, τὸ δ᾽αὔριον οὐκ ἐσορῶμες·
(189) ἀλλὰ καὶ ὡμφιτρύωνος ὁ χαλκεοκάρδιος υἱός,
(190) ὃς τὸν λῖν ὑπέμεινε τὸν ἄγριον, ἤρατο παιδός,
(191) τῶ χαρίεντος Ὕλα, τῶ τὰν πλοκαμῖδα φορεῦντος,
(192) καί νιν πάντ᾽ ἐδίδαξε πατὴρ ὡσεὶ φίλον υἱέα,
(193) ὅσσα μαθὼν ἀγαθὸς καὶ ἀοίδιμος αὐτὸς ἔγεντο·
(194) χωρὶς δ᾽οὐδέποκ᾽ ἦς, οὔτ᾽ εἰ μέσον ἆμαρ ὄροιτο,
(195) οὔτ᾽ ἄρ᾽ ὅχ᾽ ἁ λεύκιππος ἀνατρέχοι ἐς Διὸς Ἀώς,
(196) οὐδ᾽ ὁπόκ᾽ ὀρτάλιχοι μινυροὶ ποτὶ κοῖτον ὁρῷεν,
(197) σεισαμένας πτερὰ ματρὸς ἐπ᾽ αἰθαλόεντι πετεύρῳ,
(198) ὡς αὐτῷ κατὰ θυμὸν ὁ παῖς πεποναμένος εἴη,
(199) αὐτῷ δ᾽εὖ ἕλκων ἐς ἀλαθινὸν ἄνδρ᾽ ἀποβαίη.
(200) ἀλλ᾽ ὅτε τὸ χρύσειον ἔπλει μετὰ κῶας Ἰήσων
(201) Αἰσονίδας, οἱ δ᾽αὐτῷ ἀριστῆες συνέποντο
(202) πασᾶν ἐκ πολίων προλελεγμένοι, ὧν ὄφελός τι,
(203) ἵκετο χὡ ταλαεργὸς ἀνὴρ ἐς ἀφνειὸν Ἰωλκόν,
(204) Ἀλκμήνης υἱὸς Μιδεάτιδος ἡρωίνης,
(205) σὺν δ᾽αὐτῷ κατέβαινεν Ὕλας εὔεδρον ἐς Ἀργώ,
(206) ἅτις κυανεᾶν οὐχ ἥψατο συνδρομάδων ναῦς,
(207) ἀλλὰ διεξάιξε, βαθὺν δ᾽εἰσέδραμε Φᾶσιν,
(208) αἰετὸς ἐς μέγα λαῖτμα· ἀφ᾽ οὗ τότε χοιράδες ἔσταν.
(209) ἆμος δ᾽ἀντέλλοντι Πελειάδες, ἐσχατιαὶ δὲ
(210) ἄρνα νέον βόσκοντι, τετραμμένου εἴαρος ἤδη,
(211) τᾶμος ναυτιλίας μιμνάσκετο θεῖος ἄωτος
(212) ἡρώων, κοίλαν δὲ καθιδρυνθέντες ἐς Ἀργὼ
(213) Ἑλλάσποντον ἵκοντο νότῳ τρίτον ἆμαρ ἀέντι,
(214) εἴσω δ᾽ὅρμον ἔθεντο Προποντίδος, ἔνθα Κιανῶν
(215) αὔλακας εὐρύνοντι βόες τρίβοντες ἄροτρα.
(216) ἐκβάντες δ᾽ἐπὶ θῖνα κατὰ ζυγὰ δαῖτα πένοντο
(217) δειελινοί, πολλοὶ δὲ μίαν στορέσαντο χαμεύναν.
(218) λειμὼν γάρ σφιν ἔκειτο, μέγα στιβάδεσσιν ὄνειαρ,
(219) ἔνθεν βούτομον ὀξὺ βαθύν τ᾽ἐτάμοντο κύπειρον.
(220) κᾤχεθ᾽ Ὕλας ὁ ξανθὸς ὕδωρ ἐπιδόρπιον οἰσῶν
(221) αὐτῷ θ᾽Ἡρακλῆι καὶ ἀστεμφεῖ Τελαμῶνι,
(222) οἳ μίαν ἄμφω ἑταῖροι ἀεὶ δαίνυντο τράπεζαν,
(223) χάλκεον ἄγγος ἔχων. τάχα δὲ κράναν ἐνόησεν
(224) ἡμένῳ ἐν χώρῳ· περὶ δὲ θρύα πολλὰ πεφύκει,
(225) κυάνεόν τε χελιδόνιον χλωρόν τ᾽ἀδίαντον
(226) καὶ θάλλοντα σέλινα καὶ εἰλιτενὴς ἄγρωστις.
(227) ὕδατι δ᾽ἐν μέσσῳ Νύμφαι χορὸν ἀρτίζοντο,
(228) νύμφαι ἀκοίμητοι, δειναὶ θεαὶ ἀγροιώταις,
(229) Εὐνείκα καὶ Μαλὶς ἔαρ θ᾽ὁρόωσα Νύχεια,
(230) ἤτοι ὁ κοῦρος ἐπεῖχε ποτῷ πολυχανδέα κρωσσὸν
(231) βάψαι ἐπειγόμενος, ταὶ δ᾽ἐν χερὶ πᾶσαι ἔφυσαν·
(232) πασάων γὰρ ἔρως ἁπαλὰς φρένας ἐξεσόβησεν
(233) Ἀργείῳ ἐπὶ παιδί· κατήριπε δ᾽ἐς μέλαν ὕδωρ
(234) ἀθρόος, ὡς ὅτε πυρσὸς ἀπ᾽ οὐρανοῦ ἤριπεν ἀστὴρ
(235) ἀθρόος, ἐν πόντῳ, ναύταις δέ τις εἶπεν ἑταίροις·
(236) "κουφότερ᾽ ὦ παῖδες ποιεῖσθ᾽ ὅπλα· πνευστικὸς οὖρος."
(237) νύμφαι μὲν σφετέροις ἐπὶ γούνασι κοῦρον ἔχοισαι
(238) δακρυόεντ᾽ ἀγανοῖσι παρεψύχοντ᾽ ἐπέεσσιν.
(239) Ἀμφιτρυωνιάδας δὲ ταρασσόμενος περὶ παιδὶ
(240) ᾤχετο, μαιωτιστὶ λαβὼν εὐκαμπέα τόξα
(241) καὶ ῥόπαλον, τό οἱ αἰὲν ἐχάνδανε δεξιτερὴ χείρ.
(242) τρὶς μὲν Ὕλαν ἄυσεν, ὅσον βαρὺς ἤρυγε λαιμός·
(243) τρὶς δ᾽ἄρ᾽ ὁ παῖς ὑπάκουσεν, ἀραιὰ δ᾽ἵκετο φωνὰ
(244) ἐξ ὕδατος, παρεὼν δὲ μάλα σχεδὸν εἴδετο πόρρω.
(245) ὡς δ᾽ὁπότ᾽ ἠυγένειος ἀπόπροθι λῖς ἐσακούσας†,
(246) νεβροῦ φθεγξαμένας τις ἐν οὔρεσιν ὠμοφάγος λῖς
(247) ἐξ εὐνᾶς ἔσπευσεν ἑτοιμοτάταν ἐπὶ δαῖτα·
(248) Ἡρακλέης τοιοῦτος ἐν ἀτρίπτοισιν ἀκάνθαις
(249) παῖδα ποθῶν δεδόνητο, πολὺν δ᾽ἐπελάμβανε χῶρον.
(250) σχέτλιοι οἱ φιλέοντες· ἀλώμενος ὅσσ᾽ ἐμόγησεν
(251) οὔρεα καὶ δρυμούς, τὰ δ᾽Ἰήσονος ὕστερα πάντ᾽ ἦς.
(252) ναῦς γέμεν ἄρμεν᾽ ἔχοισα μετάρσια τῶν παρεόντων,
(253) ἱστία δ᾽ἡμίθεοι μεσονύκτιον ἐξεκάθαιρον
(254) Ἡρακλῆα μένοντες. ὁ δ᾽ᾇ πόδες ἆγον ἐχώρει
(255) μαινόμενος· χαλεπὸς γὰρ ἔσω θεὸς ἧπαρ ἄμυσσεν.
(256) οὕτω μὲν κάλλιστος Ὕλας μακάρων ἀμιθρεῖται·
(257) Ἡρακλέην δ᾽ἥρωες ἐκερτόμεον λιποναύταν,
(258) οὕνεκεν ἠρώησε τριακοντάζυγον Ἀργώ,
(259) πεζᾷ δ᾽ἐς Κόλχους τε καὶ ἄξενον ἵκετο Φᾶσιν.
(260) === Gedicht 14 ===
(261) == Κυνίσκας Ἔρως ἢ Θυώνιχος. ==
(262) χαίρειν πολλὰ τὸν ἄνδρα Θυώνιχον. ἀλλὰ τὺ ταὐτά,
(263) Αἰσχίνα. ὡς χρόνιος. χρόνιος; τί δέ τοι τὸ μέλημα;
(264) πράσσομες οὐχ ὡς λῷστα Θυώνιχε. ταῦτ᾽ ἄρα λεπτός,
(265) χὡ μύσταξ πολὺς οὗτος, ἀυσταλέοι δὲ κίκιννοι.
(266) τοιοῦτος πρώαν τις ἀφίκετο Πυθαγορικτάς,
(267) ὠχρὸς κἀνυπόδητος· Ἀθηναῖος δ᾽ἔφατ᾽ ἦμεν.
(268) ἤρατο μὰν καὶ τῆνος, ἐμὶν δοκεῖ, ὀπτῶ ἀλεύρω.
(269) παίσδεις ὦγάθ᾽ ἔχων· ἐμὲ δ᾽ἁ χαρίεσσα Κυνίσκα
(270) ὑβρίσδει· λασῶ δὲ μανείς ποκα, θρὶξ ἀνὰ μέσσον.
(271) τοιοῦτος μὲν ἀεὶ τὺ φίλ᾽ Αἰσχίνα, ἁσυχᾷ ὀξύς,
(272) πάντ᾽ ἐθέλων κατὰ καιρόν· ὅμως δ᾽εἶπον, τί τὸ καινόν.
(273) ὡργεῖος κἠγὼ καὶ ὁ Θεσσαλὸς ἱπποδιώκτας
(274) Ἀπις καὶ Κλεύνικος ἐπίνομες ὁ στρατιώτας
(275) ἐν χώρῳ παρ᾽ ἐμίν. δύο μὲν κατέκοψα νεοσσὼς
(276) θηλάζοντά τε χοῖρον, ἀνῷξα δὲ βίβλινον αὐτοῖς
(277) εὐώδη, τετόρων ἐτέων, σχεδὸν ὡς ἀπὸ λανῶ.
(278) βολβὸς κτεὶς κοχλίας ἐξῃρέθη. ἦς πότος ἁδύς.
(279) ἤδη δὲ προϊόντος, ἔδοξ᾽ ἐπιχεῖσθαι ἄκρατον
(280) ὧτινος ἤθελ᾽ ἕκαστος· ἔδει μόνον ὧτινος εἰπεῖν.
(281) ἄμμες μὲν φωνεῦντες ἐπίνομες, ὡς ἐδέδοκτο·
(282) ἁ δ᾽οὐδὲν παρεόντος ἐμεῦ. τίν᾽ ἔχειν με δοκεῖς νοῦν;
(283) "οὐ φθεγξῇ; λύκον εἶδες·" ἔπαιξέ τις. "ὡς σοφός" εἶπε,
(284) κἠφᾶπτ᾽· εὐμαρέως κεν ἀπ᾽ αὐτᾶς καὶ λύχνον ἇψας.
(285) ἔστι Λύκος, Λύκος ἐστί, Λάβα τῶ γείτονος υἱός,
(286) εὐμάκης ἁπαλός, πολλοῖς δοκέων καλὸς ἦμεν.
(287) τούτω τὸν κλύμενον κατετάκετο τῆνον ἔρωτα.
(288) χἁμῖν τοῦτο δι᾽ ὠτὸς ἔγεντό ποθ᾽ ἁσυχᾷ οὑτῶς·
(289) οὐ μὰν ἐξήταξα μάταν εἰς ἄνδρα γενειῶν.
(290) ἤδη δ᾽ὦν πόσιος τοὶ τέσσαρες ἐν βάθει ἦμες,
(291) χὡ Λαρισαῖος "τὸν ἐμὸν Λύκον" ᾆδεν ἀπ᾽ ἀρχᾶς,
(292) Θεσσαλικόν τι μέλισμα, κακαὶ φρένες· ἁ δὲ Κυνίσκα
(293) ἔκλαι᾽ ἐξαπίνας θαλερώτερον ἢ παρὰ ματρὶ
(294) παρθένος ἑξαέτης κόλπω ἐπιθυμήσασα.
(295) τᾶμος ἐγώ, τὸν ἴσαις τὺ Θυώνιχε, πὺξ ἐπὶ κόρρας
(296) ἤλασα, κἄλλαν αὖθις. ἀνειρύσσασα δὲ πέπλως
(297) ἔξω ἀπῴχετο θᾶσσον. "ἐμὸν κακόν, οὔ τοι ἀρέσκω;
(298) ἄλλός τοι γλυκίων ὑποκόλπιος; ἄλλον ἰοῖσα
(299) θάλπε φίλον. τήνῳ τὰ σὰ δάκρυα μᾶλα ῥέοντι."
(300) μάστακα δοῖσα τέκνοισιν ὑπωροφίοισι χελιδὼν
(301) ἄψορρον ταχινὰ πέτεται βίον ἄλλον ἀγείρειν·
(302) ὠκυτέρα μαλακᾶς ἀπὸ δίφρακος ἔδραμε τήνα
(303) ἰθὺ δι᾽ ἀμφιθύρω καὶ δικλίδος, ᾇ πόδες ἆγον.
(304) αἶνός θην λέγεταί τις· ἔβα τάχα ταῦρος ἀν᾽ ὕλαν.
(305) εἴκατι· ταὶ δ᾽ὀκτώ, ταὶ δ᾽ἐννέα, ταὶ δὲ δέκ᾽ ἄλλαι,
(306) σάμερον ἑνδεκάτα, ποτίθει δύο, καὶ δύο μῆνες,
(307) ἐξ ὧ ἀπ᾽ ἀλλάλων. οὐδ᾽ εἰ Θρᾳκιστὶ κέκαρμαι,
(308) οἶδε. Λύκος νῦν πάντα, Λύκῳ καὶ νυκτὸς ἀνῷκται.
(309) ἄμμες δ᾽οὔτε λόγω τινὸς ἄξιοι οὔτ᾽ ἀριθμητοί,
(310) δύστηνοι Μεγαρῆες ἀτιμοτάτῃ ἐνὶ μοίρῃ.
(311) κεἰ μὲν ἀποστέρξαιμι, τὰ πάντά κεν εἰς δέον ἕρποι.
(312) νῦν δὲ πόθεν; μῦς, φαντὶ Θυώνιχε, γεύμεθα πίσσας.
(313) χὥτι τὸ φάρμακόν ἐστιν ἀμηχανέοντος ἔρωτος,
(314) οὐκ οἶδα. πλὰν Σῖμος ὁ τᾶς Ἐπιχάλκω ἐρασθεὶς
(315) ἐκπλεύσας ὑγιὴς ἐπανῆλθ᾽, ἐμὸς ἁλικιώτας.
(316) πλευσοῦμαι κἠγὼ διαπόντιος, οὔτε κάκιστος
(317) οὔτε πρᾶτος ἴσως, ὁμαλὸς δέ τις ὁ στρατιώτας.
(318) ὤφελε μὰν χωρεῖν κατὰ νοῦν τεόν, ὧν ἐπεθύμεις
(319) Αἰσχίνα. εἰ δ᾽οὑτῶς ἄρα τοι δοκεῖ ὥστ᾽ ἀποδαμεῖν,
(320) μισθοδότας Πτολεμαῖος ἐλευθέρῳ οἷος ἄριστος,
(321) τἄλλα δ᾽ἀνὴρ ποῖός τις ἐλευθέρῳ οἷος ἄριστος;
(322) εὐγνώμων, φιλόμουσος, ἐρωτικός, εἰς ἄκρον ἁδύς,
(323) εἰδὼς τὸν φιλέοντα, τὸν οὐ φιλέοντ᾽ ἔτι μᾶλλον,
(324) πολλοῖς πολλὰ διδούς, αἰτεύμενος οὐκ ἀνανεύων
(325) οἷα χρὴ βασιλῆ᾽· αἰτεῖν δὲ δεῖ οὐκ ἐπὶ παντὶ
(326) Αἰσχίνα. ὥστ᾽ εἴ τοι κατὰ δεξιὸν ὦμον ἀρέσκει
(327) λῶπος ἄκρον περονᾶσθαι, ἐπ᾽ ἀμφοτέροις δὲ βεβακὼς
(328) τολμασεῖς ἐπιόντα μένειν θρασὺν ἀσπιδιώταν,
(329) ᾇ τάχος εἰς Αἴγυπτον. ἀπὸ κροτάφων πελόμεσθα
(330) πάντες γηραλέοι, καὶ ἐπισχερὼ ἐς γένυν ἕρπει
(331) λευκαίνων ὁ χρόνος· ποιεῖν τι δεῖ, ἇς γόνυ χλωρόν.
(332) === Gedicht 15 ===
(333) == Συρακούσιαι ἢ Αδωνιάζουσαι ==
(334) Ἔνδοι Πραξινόα; Γοργοῖ φίλα, ὡς χρόνῳ. ἔνδοι.
(335) θαῦμ᾽ ὅτι καὶ νῦν ἦνθες. ὅρη δίφρον Εὐνόα αὐτῇ.
(336) ἔμβαλε καὶ ποτίκρανον. ἔχει κάλλιστα. καθίζευ.
(337) ὢ τᾶς ἀλεμάτω ψυχᾶς· μόλις ὔμμιν ἐσώθην
(338) Πραξινόα πολλῶ μὲν ὄχλω, πολλῶν δὲ τεθρίππων.
(339) παντᾷ κρηπῖδες, παντᾷ χλαμυδηφόροι ἄνδρες·
(340) ἁ δ᾽ὁδὸς ἄτρυτος· τὺ δ᾽ἑκαστάτω ὅσσον ἀποικεῖς.
(341) ταῦθ᾽ ὁ πάραρος τῆνος ἐπ᾽ ἔσχατα γᾶς ἔλαβ᾽ ἐνθὼν
(342) ἰλεόν, οὐκ οἴκησιν, ὅπως μὴ γείτονες ὦμες
(343) ἀλλάλαις, ποτ᾽ ἔριν, φθονερὸν κακόν, αἰὲν ὁμοῖος.
(344) μὴ λέγε τὸν τεὸν ἄνδρα φίλα Δίκωνα τοιαῦτα,
(345) τῶ μικκῶ παρεόντος· ὅρη γύναι, ὡς ποθορῇ τυ.
(346) θάρσει Ζωπυρίων, γλυκερὸν τέκος· οὐ λέγει ἀπφῦν.
(347) αἰσθάνεται τὸ βρέφος, ναὶ τὰν πότνιαν. καλὸς ἀπφῦς.
(348) ἀπφῦς μὰν τῆνος τὰ πρόαν (λέγομες δὲ πρόαν θην
(349) πάντα) νίτρον καὶ φῦκος ἀπὸ σκανᾶς ἀγοράσδων
(350) ἦνθε φέρων ἅλας ἄμμιν, ἀνὴρ τρισκαιδεκάπηχυς.
(351) χὡμὸς ταὐτᾷ ἔχει, φθόρος ἀργυρίω, Διοκλείδας·
(352) ἑπταδράχμως κυνάδας, γραιᾶν ἀποτίλματα πηρᾶν,
(353) πέντε πόκως ἔλαβ᾽ ἐχθές, ἅπαν ῥύπον, ἔργον ἐπ᾽ ἔργῳ.
(354) ἀλλ᾽ ἴθι τὠμπέχονον καὶ τὰν περονατρίδα λάζευ.
(355) βᾶμες τῶ βασιλῆος ἐς ἀφνειῶ Πτολεμαίω
(356) θασόμεναι τὸν Ἄδωνιν· ἀκούω χρῆμα καλόν τι
(357) κοσμεῖν τὰν βασίλισσαν. ἐν ὀλβίω ὄλβια πάντα.
(358) ὧν ἴδες, ὧν εἶπες καὶ ἰδοῖσα τὺ τῷ μὴ ἰδόντι.
(359) ἕρπειν ὥρα κ᾽εἴη. ἀεργοῖς αἰὲν ἑορτά.
(360) Εὐνόα, αἶρε τὸ νῆμα καὶ ἐς μέσον αἰνόθρυπτε
(361) θὲς πάλιν. αἱ γαλέαι μαλακῶς χρῄζοντι καθεύδειν·
(362) κινεῦ δή, φέρε θᾶσσον ὕδωρ. ὕδατος πρότερον δεῖ.
(363) ἁ δὲ σμᾶμα φέρει. δὸς ὅμως. μὴ δὴ πολ᾽ ἄπληστε.
(364) ἔγχει ὕδωρ. δύστανε, τί μευ τὸ χιτώνιον ἄρδεις;
(365) παῦε. ὁκοῖα θεοῖς ἐδόκει, τοιαῦτα νένιμμαι.
(366) ἁ κλᾲξ τᾶς μεγάλας πᾷ λάρνακος; ὧδε φέρ᾽ αὐτάν.
(367) Πραξινόα, μάλα τοι τὸ καταπτυχὲς ἐμπερόναμα
(368) τοῦτο πρέπει· λέγε μοι, πόσσω κατέβα τοι ἀφ᾽ ἱστῶ;
(369) μὴ μνάσῃς Γοργοῖ· πλέον ἀργυρίω καθαρῶ μνᾶν
(370) ἢ δύο· τοῖς δ᾽ἔργοις καὶ τὰν ψυχὰν ποτέθηκα.
(371) ἀλλὰ κατὰ γνώμαν ἀπέβα τοι. τοῦτο κάλ᾽ εἶπες.
(372) τὠμπέχονον φέρε μοι καὶ τὰν θολίαν κατὰ κόσμον
(373) ἀμφίθες. οὐκ ἀξῶ τυ τέκνον. μορμώ, δάκνει ἵππος.
(374) δάκρυ᾽, ὅσσα θέλεις, χωλὸν δ᾽οὐ δεῖ τυ γενέσθαι.
(375) ἕρπωμες. Φρυγία, τὸν μικκὸν παῖσδε λαβοῖσα,
(376) τὰν κύν᾽ ἔσω κάλεσον, τὰν αὐλείαν ἀπόκλᾳξον.
(377) ὦ θεοί, ὅσσος ὄχλος. πῶς καὶ πόκα τοῦτο περᾶσαι
(378) χρὴ τὸ κακόν; μύρμακες ἀνάριθμοι καὶ ἄμετροι.
(379) πολλά τοι ὦ Πτολεμαῖε πεποίηται καλὰ ἔργα,
(380) ἐξ ὧ ἐν ἀθανάτοις ὁ τεκων· οὐδεὶς κακοεργὸς
(381) δαλεῖται τὸν ἰόντα παρέρπων Αἰγυπτιστί,
(382) οἷα πρὶν ἐξ ἀπάτας κεκροτημένοι ἄνδρες ἔπαισδον,
(383) ἀλλάλοις ὁμαλοί, κακὰ παίγνια, πάντες ἐρειοί.
(384) ἁδίστα Γοργοῖ, τί γενοίμεθα; τοὶ πολεμισταὶ
(385) ἵπποι τῶ βασιλῆος. ἄνερ φίλε, μή με πατήσῃς.
(386) ὀρθὸς ἀνέστα ὁ πυρρός· ἴδ᾽ ὡς ἄγριος. κυνοθαρσὴς
(387) Εὐνόα, οὐ φευξῇ; διαχρησεῖται τὸν ἄγοντα.
(388) ὠνάθην μεγάλως, ὅτι μοι τὸ βρέφος μένει ἔνδον.
(389) θάρσει Πραξινόα· καὶ δὴ γεγενήμεθ᾽ ὄπισθεν,
(390) τοὶ δ᾽ἔβαν ἐς χώραν. καὐτὰ συναγείρομαι ἤδη.
(391) ἵππον καὶ τὸν ψυχρὸν ὄφιν τὰ μάλιστα δεδοίκω
(392) ἐκ παιδός. σπεύδωμες· ὄχλος πολὺς ἄμμιν ἐπιρρεῖ.
(393) ἐξ αὐλᾶς ὦ μᾶτερ; ἐγὼν ὦ τέκνα. παρενθεῖν
(394) εὐμαρές; ἐς Τροίαν πειρώμενοι ἦνθον Ἀχαιοί,
(395) καλλίστα παίδων· πείρᾳ θην πάντα τελεῖται.
(396) χρησμὼς ἁ πρεσβῦτις ἀπῴχετο θεσπίξασα.
(397) πάντα γυναῖκες ἴσαντι, καὶ ὡς Ζεὺς ἠγάγεθ᾽ Ἥρην.
(398) θᾶσαι Πραξινόα, περὶ τὰς θύρας ὅσσος ὅμιλος.
(399) θεσπέσιος. Γοργοῖ, δὸς τὰν χέρα μοι· λάβε καὶ τὺ
(400) Εὐνόα Εὐτυχίδος· πότεχ᾽ αὐτᾷ, μή τι πλαναθῇς.
(401) πᾶσαι ἅμ᾽ εἰσένθωμες· ἀπρὶξ ἔχευ Εὐνόα ἁμῶν.
(402) οἴμοι δειλαία, δίχα μευ τὸ θερίστριον ἤδη
(403) ἔσχισται Γοργοῖ. πὸτ τῶ Διός, εἴτι γένοιο
(404) εὐδαίμων ὤνθρωπε, φυλάσσεο τὠμπέχονόν μευ.
(405) οὐκ ἐπ᾽ ἐμὶν μέν, ὅμως δὲ φυλαξεῦμαι· ὄχλος ἄθρως.
(406) ὠθεῦνθ᾽ ὥσπερ ὕες. θάρσει γύναι· ἐν καλῷ εἰμές.
(407) κεἰς ὥρας κἤπειτα φίλ᾽ ἀνδρῶν ἐν καλῷ εἴης
(408) ἄμμε περιστέλλων. χρηστῶ κᾠκτίρμονος ἀνδρός.
(409) φλίβεται Εὐνόα ἇμιν· ἄγ᾽ ὦ δειλὰ τὺ βιάζευ.
(410) κάλλιστ᾽· ἔνδοι πᾶσαι, ὁ τὰν νυὸν εἶπ᾽ ἀποκλᾴξας.
(411) Πραξινόα, πόταγ᾽ ὧδε. τὰ ποικίλα πρᾶτον ἄθρησον,
(412) λεπτὰ καὶ ὡς χαρίεντα· θεῶν περονάματα φασεῖς.
(413) πότνι᾽ Ἀθαναία, ποῖαί σφ᾽ἐπόνασαν ἔριθοι,
(414) ποῖοι ζῳογράφοι τἀκριβέα γράμματ᾽ ἔγραψαν.
(415) ὡς ἔτυμ᾽ ἑστάκαντι, καὶ ὡς ἔτυμ᾽ ἐνδινεῦντι,
(416) ἔμψυχ᾽, οὐκ ἐνυφαντά. σοφόν τοι χρῆμ᾽ ὥνθρωπος.
(417) αὐτὸς δ᾽ὡς θαητὸς ἐπ᾽ ἀργυρέας κατάκειται
(418) κλισμῶ, πρᾶτον ἴουλον ἀπὸ κροτάφων καταβάλλων,
(419) ὁ τριφίλητος Ἄδωνις, ὃ κἠν Ἀχέροντι φιλεῖται.
(420) παύσασθ᾽ ὦ δύστανοι, ἀνάνυτα κωτίλλοισαι
(421) τρυγόνες. ἐκκναισεῦντι πλατειάσδοισαι ἅπαντα.
(422) μᾶ, πόθεν ὥνθρωπος; τί δὲ τίν, εἰ κωτίλαι εἰμές;
(423) πασάμενος ἐπίτασσε. Συρακοσίαις ἐπιτάσσεις;
(424) ὡς δ᾽εἰδῇς καὶ τοῦτο· Κορίνθιαι εἰμὲς ἄνωθεν,
(425) ὡς καὶ ὁ Βελλεροφῶν· Πελοποννασιστὶ λαλεῦμες·
(426) δωρίσδεν δ᾽ἔξεστι δοκῶ τοῖς Δωριέεσσι.
(427) μὴ φύη Μελιτῶδες ὃς ἁμῶν καρτερὸς εἴη,
(428) πλὰν ἑνός. οὐκ ἀλέγω. μή μοι κενεὰν ἀπομάξῃς.
(429) σιγᾷ Πραξινόα· μέλλει τὸν Ἄδωνιν ἀείδειν
(430) ἁ τᾶς Ἀργείας θυγάτηρ πολύιδρις ἀοιδός,
(431) ἅτις καὶ πέρυσιν τὸν ἰάλεμον ἀρίστευσε.
(432) φθεγξεῖταί τι σάφ᾽ οἶδα καλόν· διαθρύπτεται ἤδη.
(433) δέσποιν᾽, ἃ Γολγώς τε καὶ Ἰδάλιον ἐφίλασας
(434) αἰπεινάν τ᾽Ἐρύκαν, χρυσῷ παίζοισ᾽ Ἀφροδίτα·
(435) οἷόν τοι τὸν Ἄδωνιν ἀπ᾽ ἀενάω Ἀχέροντος
(436) μηνὶ δυωδεκάτῳ μαλακαὶ πόδας ἄγαγον ̂Ὡραι.
(437) βάρδισται μακάρων ̂Ὡραι φίλαι, ἀλλὰ ποθειναὶ
(438) ἔρχονται πάντεσσι βροτοῖς αἰεί τι φορεῦσαι.
(439) Κύπρι Διωναία, τὺ μὲν ἀθανάταν ἀπὸ θνατᾶς,
(440) ἀνθρώπων ὡς μῦθος, ἐποίησας Βερενίκαν,
(441) ἀμβροσίαν ἐς στῆθος ἀποστάξασα γυναικός·
(442) τὶν δὲ χαριζομένα, πολυώνυμε καὶ πολύναε,
(443) ἁ Βερενικεία θυγάτηρ Ἑλένᾳ εἰκυῖα
(444) Ἀρσινόα πάντεσσι καλοῖς ἀτιτάλλει Ἄδωνιν.
(445) πὰρ μέν οἱ ὥρια κεῖται, ὅσα δρυὸς ἄκρα φέρονται,
(446) πὰρ δ᾽ἁπαλοὶ κᾶποι πεφυλαγμένοι ἐν ταλαρίσκοις
(447) ἀργυρέοις, Συρίω δὲ μύρω χρύσει᾽ ἀλάβαστρα.
(448) εἴδατα δ᾽ὅσσα γυναῖκες ἐπὶ πλαθάνω πονέονται,
(449) ἄνθεα μίσγοισαι λευκῷ παντοῖα μαλεύρῳ,
(450) ὅσσά τ᾽ἀπὸ γλυκερῶ μέλιτος τά τ᾽ἐν ὑγρῷ ἐλαίῳ,
(451) πάντ᾽ αὐτῷ πετεηνὰ καὶ ἑρπετὰ τεῖδε πάρεστι.
(452) χλωραὶ δὲ σκιάδες μαλακῷ βρίθοντι ἀνήθῳ
(453) δέδμανθ᾽· οἱ δέ τε κῶροι ὑπερπωτῶνται Ἔρωτες,
(454) οἷοι ἀηδονιδῆες ἀεξομενᾶν ἐπὶ δένδρων
(455) πωτῶνται πτερύγων πειρώμενοι ὄζον ἀπ᾽ ὄζω.
(456) ὢ ἔβενος, ὢ χρυσός, ὢ ἐκ λευκῶ ἐλέφαντος
(457) αἰετοὶ οἰνοχόον Κρονίδᾳ Διὶ παῖδα φέροντες.
(458) πορφύρεοι δὲ τάπητες ἄνω μαλακώτεροι ὕπνω,
(459) ἁ Μίλατος ἐρεῖ χὡ τὰν Σαμίαν κάτα βόσκων·
(460) "ἔστρωται κλίνα τῷ Ἀδώνιδι τῷ καλῷ ἄλλα."
(461) τὰν μὲν Κύπρις ἔχει, τὰν δ᾽ὁ ῥοδόπαχυς Ἄδωνις
(462) ὀκτωκαιδεκέτης ἢ ἐννεακαίδεχ᾽ ὁ γαμβρός.
(463) οὐ κεντεῖ τὸ φίλαμ᾽, ἔτι οἱ περὶ χείλεα πυρρά.
(464) νῦν μὰν Κύπρις ἔχοισα τὸν αὐτᾶς χαιρέτω ἄνδρα·
(465) ἀῶθεν δ᾽ἁμές νιν ἅμα δρόσῳ ἀθρόαι ἔξω
(466) οἰσεῦμες ποτὶ κύματ᾽ ἐπ᾽ ἀιόνι πτύοντα,
(467) λύσασαι δὲ κόμαν καὶ ἐπὶ σφυρὰ κόλπον ἀνεῖσαι
(468) στήθεσι φαινομένοις λιγυρᾶς ἀρξώμεθ᾽ ἀοιδᾶς·
(469) Ἕρπεις ὦ φίλ᾽ Ἄδωνι καὶ ἐνθάδε κεἰς Ἀχέροντα
(470) ἡμιθέων, ὡς φαντί, μονώτατος. οὔτ᾽ Ἀγαμέμνων
(471) τοῦτ᾽ ἔπαθ᾽, οὔτ᾽ Αἴας ὁ μέγας βαρυμάνιος ἥρως,
(472) οὔθ᾽ Ἕκτωρ Ἑκάβας ὁ γεραίτερος εἴκατι παίδων,
(473) οὐ Πατροκλῆς, οὐ Πύρρος ἀπὸ Τροίας ἐπανελθών,
(474) οὔθ᾽ οἱ ἔτι πρότερον Λαπίθαι καὶ Δευκαλίωνες,
(475) οὐ Πελοπηιάδαι τε καὶ Ἄργεος ἄκρα Πελασγοί·
(476) ἵλαθι νῦν φίλ᾽ Ἄδωνι, καὶ ἐς νέωτ᾽ εὐθυμήσαις.
(477) καὶ νῦν ἦνθες Ἄδωνι, καὶ ὅκκ᾽ ἀφίκῃ, φίλος ἡξεῖς.
(478) Πραξινόα, τὸ χρῆμα σοφώτερον ἁ θήλεια.
(479) ὀλβία ὅσσα ἴσατι, πανολβία ὡς γλυκὺ φωνεῖ.
(480) ὥρα ὅμως κεἰς οἶκον. ἀνάριστος Διοκλείδας.
(481) χὡνὴρ ὄξος ἅπαν, πεινᾶντι δὲ μηδὲ ποτένθῃς.
(482) χαῖρε Ἄδων ἀγαπητέ· καὶ ἐς χαίροντας ἀφίκευ.
(483) === Gedicht 16 ===
(484) == Χάριτες ἢ Ἱέρων ==
(485) αἰεὶ τοῦτο Διὸς κούραις μέλει, αἰὲν ἀοιδοῖς,
(486) ὑμνεῖν ἀθανάτους, ὑμνεῖν ἀγαθῶν κλέα ἀνδρῶν.
(487) Μοῦσαι μὲν θεαὶ ἐντί, θεοὺς θεαὶ ἀείδοντι·
(488) ἄμμες δὲ βροτοὶ οἵδε, βροτοὺς βροτοὶ ἀείδωμεν.
(489) τίς γὰρ τῶν ὁπόσοι γλαυκὰν ναίουσιν ὑπ᾽ ἀῶ
(490) ἡμετέρας Χάριτας πετάσας ὑποδέξεται οἴκῳ
(491) ἀσπασίως, οὐδ᾽ αὖθις ἀδωρήτους ἀποπέμψει;
(492) αἱ δὲ σκυζόμεναι γυμνοῖς ποσὶν οἴκαδ᾽ ἴασι,
(493) πολλά με τωθάζοισαι, ὅ τ᾽ἀλιθίαν ὁδὸν ἦνθον,
(494) ὀκνηραὶ δὲ πάλιν κενεᾶς ἐν πυθμένι χηλοῦ
(495) ψυχροῖς ἐν γονάτεσσι κάρη μίμνοντι βαλοῖσαι,
(496) ἔνθ᾽ αἰεί σφισιν ἕδρα, ἐπὴν ἄπρηκτοι ἵκωνται.
(497) τίς τῶν νῦν τοιόσδε; τίς εὖ εἰπόντα φιλήσει;
(498) οὐκ οἶδ᾽· οὐ γὰρ ἔτ᾽ ἄνδρες ἐπ᾽ ἔργμασιν ὡς πάρος ἐσθλοῖς
(499) αἰνεῖσθαι σπεύδοντι, νενίκηνται δ᾽ὑπὸ κερδέων.
(500) πᾶς δ᾽ὑπὸ κόλπῳ χεῖρας ἔχων πόθεν οἴσεται ἀθρεῖ
(501) ἄργυρον, οὐδέ κεν ἰὸν ἀποτρίψας τινὶ δοίη,
(502) ἀλλ᾽ εὐθὺς μυθεῖται· "ἀπωτέρω ἢ γόνυ κνάμα·
(503) αὐτῷ μοί τι γένοιτο· θεοὶ τιμῶσιν ἀοιδούς.
(504) τίς δέ κεν ἄλλου ἀκούσαι; ἅλις πάντεσσιν Ὅμηρος.
(505) οὗτος ἀοιδῶν λῷστος, ὃς ἐξ ἐμεῦ οἴσεται οὐδέν."
(506) δαιμόνιοι, τί δὲ κέρδος ὁ μυρίος ἔνδοθι χρυσὸς
(507) κείμενος; οὐχ ἅδε πλούτου φρονέουσιν ὄνασις,
(508) ἀλλὰ τὸ μὲν ψυχᾷ, τὸ δὲ καί τινι δοῦναι ἀοιδῶν·
(509) πολλοὺς δ᾽εὖ ἔρξαι παῶν, πολλοὺς δὲ καὶ ἄλλων
(510) ἀνθρώπων, αἰεὶ δὲ θεοῖς ἐπιβώμια ῥέζειν,
(511) μηδὲ ξεινοδόκον κακὸν ἔμμεναι, ἀλλὰ τραπέζῃ
(512) μειλίξαντ᾽ ἀποπέμψαι, ἐπὴν ἐθέλωντι νέεσθαι,
(513) Μουσάων δὲ μάλιστα τίειν ἱεροὺς ὑποφήτας,
(514) ὄφρα καὶ εἰν Ἀίδαο κεκρυμμένος ἐσθλὸς ἀκούσῃς,
(515) μηδ᾽ ἀκλεὴς μύρηαι ἐπὶ ψυχροῦ Ἀχέροντος,
(516) ὡσεί τις μακέλᾳ τετυλωμένος ἔνδοθι χεῖρας
(517) ἀχὴν ἐκ πατέρων πενίην ἀκτήμονα κλαίων.
(518) πολλοὶ ἐν Ἀντιόχοιο δόμοις καὶ ἄνακτος Ἀλεύα
(519) ἁρμαλιὴν ἔμμηνον ἐμετρήσαντο πενέσται·
(520) πολλοὶ δὲ Σκοπάδῃσιν ἐλαυνόμενοι ποτὶ σακοὺς
(521) μόσχοι σὺν κεραῇσιν ἐμυκήσαντο βόεσσι,
(522) μυρία δ᾽ἀμπεδίον Κραννώνιον ἐνδιάασκον
(523) ποιμένες ἔκκριτα μῆλα φιλοξείνοισι Κρεώνδαις·
(524) ἀλλ᾽ οὔ σφιν τῶν ἦδος, ἐπεὶ γλυκὺν ἐξεκένωσαν
(525) θυμὸν ἐς εὐρεῖαν σχεδίαν στυγνοῦ Ἀχέροντος,
(526) ἄμναστοι δὲ τὰ πολλὰ καὶ ὄλβια τῆνα λιπόντες
(527) δειλοῖς ἐν νεκύεσσι μακροὺς αἰῶνας ἔκειντο,
(528) εἰ μὴ κεῖνος ἀοιδὸς ὁ Κήιος αἰόλα φωνέων
(529) βάρβιτον ἐς πολύχορδον ἐν ἀνδράσι θῆκ᾽ ὀνομαστοὺς
(530) ὁπλοτέροις, τιμᾶς δὲ καὶ ὠκέες ἔλλαχον ἵπποι,
(531) οἵ σφισιν ἐξ ἱερῶν στεφανηφόροι ἦλθον ἀγώνων.
(532) τίς δ᾽ἂν ἀριστῆας Λυκίων ποτέ, τίς κομόωντας
(533) Πριαμίδας ἢ θῆλυν ἀπὸ χροιᾶς Κύκνον ἔγνω,
(534) εἰ μὴ φυλόπιδας προτέρων ὕμνησαν ἀοιδοί;
(535) οὐδ᾽ Ὀδυσεὺς ἑκατόν τε καὶ εἴκοσι μῆνας ἀλαθεὶς
(536) πάντας ἐπ᾽ ἀνθρώπους, Ἀίδαν τ᾽εἰς ἔσχατον ἐλθὼν
(537) ζωός, καὶ σπήλυγγα φυγὼν ὀλοοῖο Κύκλωπος,
(538) δηναιὸν κλέος ἔσχεν, ἐσιγάθη δ᾽ἂν ὑφορβὸς
(539) Εὔμαιος, καὶ βουσὶ Φιλοίτιος ἀμφ᾽ ἀγελαίαις
(540) ἔργον ἔχων, αὐτός τε περίσπλαγχνος Λαέρτης,
(541) εἰ μή σφεας ὤνασαν Ἰάονος ἀνδρὸς ἀοιδαί.
(542) Ἐκ Μοισᾶν ἀγαθὸν κλέος ἔρχεται ἀνθρώποισι,
(543) χρήματα δὲ ζώοντες ἀμαλδύνουσι θανόντων.
(544) ἀλλ᾽ ἶσος γὰρ ὁ μόχθος ἐπ᾽ ᾀόνι κύματα μετρεῖν,
(545) ὅσσ᾽ ἄνεμος χέρσονδε μετὰ γλαυκᾶς ἁλὸς ὠθεῖ,
(546) ἢ ὕδατι νίζειν θολερὰν διαειδέι πλίνθον,
(547) καὶ φιλοκερδείᾳ βεβλαμμένον ἄνδρα παρελθεῖν.
(548) χαιρέτω ὃς τοιοῦτος, ἀνάριθμος δέ οἱ εἰη
(549) ἄργυρος, αἰεὶ δὲ πλεόνων ἔχοι ἵμερος αὐτόν.
(550) αὐτὰρ ἐγὼ τιμήν τε καὶ ἀνθρώπων φιλότητα
(551) πολλῶν ἡμιόνων τε καὶ ἵππων πρόσθεν ἑλοίμαν.
(552) δίζημαι δ᾽,ὅτινι θνατῶν κεχαρισμένος ἔνθω
(553) σὺν Μοίσαις· χαλεπαὶ γὰρ ὁδοὶ τελέθουσιν ἀοιδοῖς
(554) κουράων ἀπάνευθε Διὸς μέγα βουλεύοντος.
(555) οὔπω μῆνας ἄγων ἔκαμ᾽ οὐρανὸς οὐδ᾽ ἐνιαυτούς·
(556) πολλοὶ κινήσουσιν ἔτι τροχὸν ἅρματος ἵπποι·
(557) ἔσσεται οὗτος ἀνήρ, ὃς ἐμεῦ κεχρήσετ᾽ ἀοιδοῦ,
(558) ῥέξας ἢ Ἀχιλεὺς ὅσσον μέγας ἢ βαρὺς Αἴας
(559) ἐν πεδίῳ Σιμόεντος, ὅθι Φρυγὸς ἠρίον Ἴλου.
(560) ἤδη νῦν Φοίνικες ὑπ᾽ ἠελίῳ δύνοντι
(561) οἰκεῦντες Λιβύας ἄκρον σφυρὸν ἐρρίγασιν.
(562) ἤδη βαστάζουσι Συρακόσιοι μέσα δοῦρα
(563) ἀχθόμενοι σακέεσσι βραχίονας ἰτεΐνοισιν·
(564) ἐν δ᾽αὐτοῖς Ἱέρων προτέροις ἴσος ἡρώεσσι
(565) ζώννυται, ἵππειαι δὲ κόρυν σκεπάουσιν ἔθειραι.
(566) αἰ γὰρ Ζεῦ κύδιστε πάτερ καὶ πότνι᾽ Ἀθάνα
(567) κούρη θ᾽,ἣ σὺν ματρὶ πολυκλήρων Ἐφυραίων
(568) εἴληχας μέγα ἄστυ παρ᾽ ὕδασι Λυσιμελείας,
(569) ἐχθροὺς ἐκ νάσοιο κακὰ πέμψειεν ἀνάγκα
(570) Σαρδόνιον κατὰ κῦμα, φίλων μόρον ἀγγέλλοντας
(571) τέκνοις ἠδ᾽ ἀλόχοισιν, ἀριθμητοὺς ἀπὸ πολλῶν·
(572) ἄστεά τε προτέροισι πάλιν ναίοιτο πολίταις,
(573) δυσμενέων ὅσα χεῖρες ἐλωβήσαντο κατάκρας·
(574) ἀγροὺς δ᾽ἐργάζοιντο τεθαλότας· αἱ δ᾽ἀνάριθμοι
(575) μήλων χιλιάδες βοτάνᾳ διαπιανθεῖσαι
(576) ἀμπεδίον βληχοῖντο, βόες δ᾽ἀγελαδὸν ἐς αὖλιν
(577) ἐρχόμεναι σκνιφαῖον ἐπισπεύδοιεν ὁδίταν·
(578) νειοὶ δ᾽ἐκπονέοιντο ποτὶ σπόρον, ἁνίκα τέττιξ
(579) ποιμένας ἐνδίους πεφυλαγμένος ἔνδοθι δένδρων
(580) ἀχεῖ ἐν ἀκρεμόνεσσιν· ἀράχνια δ᾽εἰς ὅπλ᾽ ἀράχναι
(581) λεπτὰ διαστήσαιντο, βοᾶς δ᾽ἔτι μηδ᾽ ὄνομ᾽ εἴη.
(582) ὑψηλὸν δ᾽Ἱέρωνι κλέος φορέοιεν ἀοιδοὶ
(583) καὶ πόντου Σκυθικοῖο πέραν καὶ ὅθι πλατὺ τεῖχος
(584) ἀσφάλτῳ δήσασα Σεμίραμις ἐμβασίλευεν.
(585) εἷς μὲν ἐγώ, πολλοὺς δὲ Διὸς φιλέοντι καὶ ἄλλους
(586) θυγατέρες, τοῖς πᾶσι μέλοι Σικελὰν Ἀρέθοισαν
(587) ὑμνεῖν σὺν λαοῖσι καὶ αἰχμητὰν Ἱέρωνα.
(588) ὦ Ἐτεόκλειοι θύγατρες θεαί, ὦ Μινύειον
(589) Ὀρχομενὸν φιλέοισαι ἀπεχθόμενόν ποτε Θήβαις,
(590) ἄκλητος μὲν ἔγωγε μένοιμί κεν, ἐς δὲ καλεύντων
(591) θαρσήσας Μοίσαισι σὺν ἁμετέραισιν ἱκοίμαν.
(592) καλλείψω δ᾽οὐδ᾽ ὔμμε· τί γὰρ Χαρίτων ἀγαπητὸν
(593) ἀνθρώποις ἀπάνευθεν; ἀεὶ Χαρίτεσσιν ἅμ᾽ εἴην.
(594) === Gedicht 17 ===
(595) == ἐγκώμιον εἰς Πτολεμαῖον ==
(596) Ἐκ Διὸς ἀρχώμεσθα καὶ ἐς Δία λήγετε Μοῖσαι,
(597) ἀθανάτων τὸν ἄριστον ἐπὴν αὐδῶμεν ἀοιδαῖς·
(598) ἀνδρῶν δ᾽αὖ Πτολεμαῖος ἐνὶ πρώτοισι λεγέσθω
(599) καὶ πύματος καὶ μέσσος· ὁ γὰρ προφερέστατος ἄλλων.
(600) ἥρωες, τοὶ πρόσθεν ἀφ᾽ ἡμιθέων ἐγένοντο,
(601) ῥέξαντες καλὰ ἔργα σοφῶν ἐκύρησαν ἀοιδῶν·
(602) αὐτὰρ ἐγὼ Πτολεμαῖον ἐπιστάμενος καλὰ εἰπεῖν
(603) ὑμνήσαιμ᾽· ὕμνοι δὲ καὶ ἀθανάτων γέρας αὐτῶν.
(604) Ἴδαν ἐς πολύδενδρον ἀνὴρ ὑλατόμος ἐλθὼν
(605) παπταίνει, παρεόντος ἄδην, πόθεν ἄρξεται ἔργου.
(606) τί πρῶτον καταλέξω; ἐπεὶ πάρα μυρία εἰπεῖν,
(607) οἷσι θεοὶ τὸν ἄριστον ἐτίμησαν βασιλήων.
(608) Ἐκ πατέρων οἷος μὲν ἔην τελέσαι μέγα ἔργον
(609) Λαγείδας Πτολεμαῖος, ὅτε φρεσὶν ἐγκατάθοιτο
(610) βουλάν, ἃν οὐκ ἄλλος ἀνὴρ οἷός τε νοῆσαι.
(611) τῆνον καὶ μακάρεσσι πατὴρ ὁμότιμον ἔθηκεν
(612) ἀθανάτοις, καί οἱ χρύσεος δόμος ἐν Διὸς οἴκῳ
(613) δέδμηται· παρὰ δ᾽αὐτὸν Ἀλέξανδρος φίλα εἰδὼς
(614) ἑδριάει, Πέρσαισι βαρὺς θεὸς αἰολομίτρας.
(615) ἀντία δ᾽Ἡρακλῆος ἕδρα κενταυροφόνοιο
(616) ἵδρυται στερεοῖο τετυγμένα ἐξ ἀδάμαντος·
(617) ἔνθα σὐν ἄλλοισιν θαλίας ἔχει οὐρανίδαισι,
(618) χαίρων υἱωνῶν περιώσιον υἱωνοῖσιν,
(619) ὅττί σφεων Κρονίδης μελέων ἐξείλετο γῆρας,
(620) ἀθάνατοι δὲ καλεῦνται ἑοὶ νέποδες γεγαῶτες.
(621) ἄμφω γὰρ πρόγονός σφιν ὁ καρτερὸς Ἡρακλείδας,
(622) ἀμφότεροι δ᾽ἀριθμεῦνται ἐς ἔσχατον Ἡρακλῆα.
(623) τῷ καὶ ἐπεὶ δαίτηθεν ἴοι κεκορημένος ἤδη
(624) νέκταρος εὐόδμοιο φίλας ἐς δῶμ᾽ ἀλόχοιο,
(625) τῷ μὲν τόξον ἔδωκεν ὑπωλένιόν τε φαρέτραν,
(626) τῷ δὲ σιδάρειον σκύταλον κεχαραγμένον ὄζοις.
(627) οἱ δ᾽εἰς ἀμβρόσιον θάλαμον λευκοσφύρου Ἥβης
(628) ὅπλα καὶ αὐτὸν ἄγουσι γενειήταν Διὸς υἱόν.
(629) οἵα δ᾽ἐν πινυταῖσι περικλειτὰ Βερενίκα
(630) ἔπρεπε θηλυτέραις, ὄφελος μέγα γειναμένοισι.
(631) τᾷ μὲν Κύπρον ἔχοισα Διώνας πότνια κούρα
(632) κόλπον ἐς εὐώδη ῥαδινὰς ἐσεμάξατο χεῖρας.
(633) τῷ οὔπω τινὰ φαντὶ ἁδεῖν τόσον ἀνδρὶ γυναικῶν,
(634) ὅσσόν περ Πτολεμαῖος ἑὴν ἐφίλησεν ἄκοιτιν.
(635) ἦ μὰν ἀντεφιλεῖτο πολὺ πλέον· ὧδέ κε παισὶ
(636) θαρσήσας σφετέροισιν ἐπιτρέποι οἶκον ἅπαντα,
(637) ὁππότε κεν φιλέων βαίνῃ λέχος ἐς φιλεούσης.
(638) ἀστόργου δὲ γυναικὸς ἐπ᾽ ἀλλοτρίῳ νόος αἰεί,
(639) ῥηίδιοι δὲ γοναί, τέκνα δ᾽οὐ ποτεοικότα πατρί.
(640) κάλλει ἀριστεύουσα θεάων πότν᾽ Ἀφροδίτα,
(641) σοὶ τήνα μεμέλητο· σέθεν δ᾽ἕνεκεν Βερενίκα
(642) εὐειδὴς Ἀχέροντα πολύστονον οὐκ ἐπέρασεν,
(643) ἀλλά μιν ἁρπάξασα, πάροιθ᾽ ἐπὶ νῆα κατελθεῖν
(644) κυανέαν καὶ στυγνὸν ἀεὶ πορθμῆα καμόντων,
(645) ἐς ναὸν κατέθηκας, ἑᾶς δ᾽ἀπεδάσσαο τιμᾶς.
(646) πᾶσιν δ᾽ἤπιος ἥδε βροτοῖς μαλακοὺς μὲν ἔρωτας
(647) προσπνείει, κούφας δὲ διδοῖ ποθέοντι μερίμνας.
(648) Ἀργεία κυάνοφρυ, σὺ λαοφόνον Διομήδεα
(649) μισγομένα Τυδῆι τέκες, Καλυδώνιον ἄνδρα,
(650) ἀλλὰ Θέτις βαθύκολπος ἀκοντιστὰν Ἀχιλῆα
(651) Αἰακίδᾳ Πηλῆι, σὲ δ᾽αἰχμητὰ Πτολεμαῖε
(652) αἰχμητᾷ Πτολεμαίῳ ἀρίζηλος Βερενίκα.
(653) καί σε Κόως ἀτίταλλε βρέφος νεογιλλὸν ἐόντα,
(654) δεξαμένα παρὰ ματρός, ὅτε πρώταν ἴδες ἀῶ.
(655) ἔνθα γὰρ Εἰλείθυιαν ἐβώσατο λυσίζωνον
(656) Ἀντιγόνας θυγάτηρ βεβαρημένα ὠδίνεσσιν·
(657) ἡ δέ οἱ εὐμενέοισα παρίστατο, κὰδ δ᾽ἄρα πάντων
(658) νωδυνίαν κατέχευε μελῶν· ὁ δὲ πατρὶ ἐοικὼς
(659) παῖς ἀγαπητὸς ἔγεντο. Κόως δ᾽ὀλόλυξεν ἰδοῖσα,
(660) φᾶ δὲ καθαπτομένα βρέφεος χείρεσσι φίλῃσιν·
(661) "Ὄλβιε κοῦρε γένοιο, τίοις δέ με τόσσον, ὅσον περ
(662) Δᾶλον ἐτίμησεν κυανάμπυκα Φοῖβος Ἀπόλλων·
(663) ἐν δὲ μιᾷ τιμᾷ Τρίοπον καταθεῖο κολώναν,
(664) ἶσον Δωριέεσσι νέμων γέρας ἐγγὺς ἐοῦσιν."
(665) ἶσον καὶ Ῥήναιαν ἄναξ ἐφίλησεν Ἀπόλλων.
(666) Ὣς ἄρα νᾶσος ἔειπεν· ὁ δ᾽ὑψόθεν ἔκλαγε φωνᾷ
(667) ἐς τρὶς ἀπὸ νεφέων μέγας αἰετὸς αἴσιος ὄρνις.
(668) Ζηνός που τόδε σᾶμα. Διὶ Κρονίωνι μέλοντι
(669) αἰδοῖοι βασιλῆες· ὁ δ᾽ἔξοχος, ὅν κε φιλήσῃ
(670) γεινόμενον τὰ πρῶτα· πολὺς δέ οἱ ὄλβος ὀπαδεῖ,
(671) πολλᾶς δὲ κρατέει γαίας, πολλᾶς δὲ θαλάσσας.
(672) μυρίαι ἄπειροί τε καὶ ἔθνεα μυρία φωτῶν
(673) λήιον ἀλδήσκουσιν ὀφελλόμεναι Διὸς ὄμβρῳ·
(674) ἀλλ᾽ οὔτις τόσα φύει, ὅσα χθαμαλὰ Αἴγυπτος,
(675) Νεῖλος ἀναβλύζων διερὰν ὅτε βώλακα θρύπτει.
(676) οὐδέ τις ἄστεα τόσσα βροτῶν ἔχει ἔργα δαέντων.
(677) τρεῖς μέν οἱ πολίων ἑκατοντάδες ἐνδέδμηνται,
(678) τρεῖς δ᾽ἄρα χιλιάδες τρισσαῖς ἐπὶ μυριάδεσσι,
(679) δοιαὶ δὲ τριάδες, μετὰ δέ σφισιν ἐννεάδες τρεῖς·
(680) τῶν πάντων Πτολεμαῖος ἀλήνωρ ἐμβασιλεύει.
(681) καὶ μὴν Φοινίκας ἀποτέμνεται Ἀρραβίας τε
(682) καὶ Συρίας Λιβύας τε κελαινῶν τ᾽Αἰθιοπήων.
(683) Παμφύλοισί τε πᾶσι καὶ αἰχμηταῖς Κιλίκεσσι
(684) σαμαίνει, Λυκίοις τε φιλοπτολέμοισί τε Καρσί,
(685) καὶ νάσοις Κυκλάδεσσιν, ἐπεί οἱ νᾶες ἄρισται
(686) πόντον ἐπιπλώοντι, θάλασσα δὲ πᾶσα καὶ αἶα
(687) καὶ ποταμοὶ κελάδοντες ἀνάσσονται Πτολεμαίῳ.
(688) πολλοὶ δ᾽ἱππῆες, πολλοὶ δέ μιν ἀσπιδιῶται.
(689) χαλκῷ μαρμαίροντι σεσαγμένοι ἀμφαγέρονται.
(690) ὄλβῳ μὲν πάντάς κε καταβρίθοι βασιλῆας·
(691) τόσσον ἐπ᾽ ἆμαρ ἕκαστον ἐς ἀφνεὸν ἔρχεται οἶκον
(692) πάντοθε. λαοὶ δ᾽ἔργα περιστέλλουσιν ἕκηλοι.
(693) οὐ γάρ τις δηίων πολυκήτεα Νεῖλον ὑπερβὰς
(694) πεζὸς ἐν ἀλλοτρίαισι βοὰν ἐστάσατο κώμαις,
(695) οὐδέ τις αἰγιαλόνδε θοᾶς ἐξάλατο ναὸς
(696) θωρηχθεὶς ἐπὶ βουσὶν ἀνάρσιος Αἰγυπτίῃσι·
(697) τοῖος ἀνὴρ πλατέεσσιν ἐνίδρυται πεδίοισι
(698) ξανθοκόμας Πτολεμαῖος, ἐπιστάμενος δόρυ πάλλειν,
(699) ᾧ ἐπὶ πάγχυ μέλει πατρώια πάντα φυλάσσειν
(700) οἷ᾽ ἀγαθῷ βασιλῆι, τὰ δὲ κτεατίζεται αὐτός.
(701) οὐ μὰν ἀχρεῖός γε δόμῳ ἐνὶ πίονι χρυσὸς
(702) μυρμάκων ἅτε πλοῦτος ἀεὶ κέχυται μογεόντων·
(703) ἀλλὰ πολὺν μὲν ἔχοντι θεῶν ἐρικυδέες οἶκοι,
(704) αἰὲν ἀπαρχομένοιο σὺν ἄλλοισιν γεράεσσι,
(705) πολλὸν δ᾽ἰφθίμοισι δεδώρηται βασιλεῦσι,
(706) πολλὸν δὲ πτολίεσσι, πολὺν δ᾽ἀγαθοῖσιν ἑταίροις.
(707) οὐδὲ Διωνύσου τις ἀνὴρ ἱεροὺς κατ᾽ ἀγῶνας
(708) ἵκετ᾽ ἐπιστάμενος λιγυρὰν ἀναμέλψαι ἀοιδάν,
(709) ᾧ οὐ δωτίναν ἀντάξιον ὤπασε τέχνας.
(710) Μουσάων δ᾽ὑποφῆται ἀείδοντι Πτολεμαῖον
(711) ἀντ᾽ εὐεργεσίας. τί δὲ κάλλιον ἀνδρί κεν εἴη
(712) ὀλβίῳ ἢ κλέος ἐσθλὸν ἐν ἀνθρώποισιν ἀρέσθαι;
(713) τοῦτο καὶ Ἀτρείδαισι μένει· τὰ δὲ μυρία τῆνα,
(714) ὅσσα μέγαν Πριάμοιο δόμον κτεάτισσαν ἑλόντες,
(715) ἀέρι πᾳ κέκρυπται, ὅθεν πάλιν οὐκέτι νόστος·
(716) μοῦνος δὲ προτέρων τε καὶ ὧν ἔτι θερμὰ κονία
(717) στειβομένα καθύπερθε ποδῶν ἐκμάσσεται ἴχνη,
(718) ματρὶ φίλᾳ καὶ πατρὶ θυώδεας εἵσατο ναούς·
(719) ἐν δ᾽αὐτοὺς χρυσῷ περικαλλέας ἠδ᾽ ἐλέφαντι
(720) ἵδρυται πάντεσσιν ἐπιχθονίοισιν ἀρωγούς.
(721) πολλὰ δὲ πιανθέντα βοῶν ὅγε μηρία καίει
(722) μησὶ περιπλομένοισιν ἐρευθομένων ἐπὶ βωμῶν,
(723) αὐτός τ᾽ἰφθίμα τ᾽ἄλοχος, τᾶς οὔτις ἀρείων
(724) νυμφίον ἐν μεγάροισι γυνὰ περιβάλλετ᾽ ἀγοστῷ,
(725) ἐκ θυμοῦ στέργοισα κασίγνητόν τε πόσιν τε.
(726) ὧδε καὶ ἀθανάτων ἱερὸς γάμος ἐξετελέσθη,
(727) οὓς τέκετο κρείουσα Ῥέα βασιλῆας Ὀλύμπου·
(728) ἓν δὲ λέχος στόρνυσιν ἰαύειν Ζηνὶ καὶ Ἥρῃ
(729) χεῖρας φοιβήσασα μύροις ἔτι παρθένος ̂Ἰρις.
(730) χαῖρε ἄναξ Πτολεμαῖε· σέθεν δ᾽ἐγὼ ἶσα καὶ ἄλλων
(731) μνάσομαι ἡμιθέων, δοκέω δ᾽ἔπος οὐκ ἀπόβλητον
(732) φθέγξομαι ἐσσομένοις· ἀρετήν γε μὲν ἐκ Διὸς αἰτεῦ.
(733) === Gedicht 18 ===
(734) == Ἑλένης Ἐπιθάλαμιος ==
(735) Ἔν ποκ᾽ ἄρα Σπάρτᾳ ξανθότριχι πὰρ Μενελάῳ
(736) παρθενικαὶ θάλλοντα κόμαις ὑάκινθον ἔχοισαι
(737) πρόσθε νεογράπτω θαλάμω χορὸν ἐστάσαντο,
(738) δώδεκα ταὶ πρᾶται πόλιος, μέγα χρῆμα Λακαινᾶν,
(739) ἁνίκα Τυνδαριδᾶν κατεδέξατο τὰν ἀγαπητὰν
(740) μναστεύσας Ἑλέναν ὁ νεώτερος Ἀτρέος υἱός.
(741) ἄειδον δ᾽ἄρα πᾶσαι ἐς ἓν μέλος ἐγκροτέοισαι
(742) ποσσὶ περιπλέκτοις, ὑπὸ δ᾽ἴαχε δῶμ᾽ ὑμεναίῳ.
(743) οὕτω δὴ πρωιζὲ κατέδραθες ὦ φίλε γαμβρέ;
(744) ἦ ῥά τις ἐσσὶ λίαν βαρυγούνατος; ἦ ῥα φίλυπνος;
(745) ἦ ῥα πολύν τιν᾽ ἔπινες, ὅτ᾽ εἰς εὐνὰν κατεβάλλευ;
(746) εὕδειν μὰν σπεύδοντα καθ᾽ ὥραν αὐτὸν ἐχρῆν τυ,
(747) παῖδα δ᾽ἐᾶν σὺν παισὶ φιλοστόργῳ παρὰ ματρὶ
(748) παίσδειν ἐς βαθὺν ὄρθρον, ἐπεὶ καὶ ἔνας καὶ ἐς ἀῶ
(749) κεἰς ἔτος ἐξ ἔτεος Μενέλαε τεὰ νυὸς ἅδε.
(750) ὄλβιε γάμβρ᾽, ἀγαθός τις ἐπέπταρεν ἐρχομένῳ τοι
(751) ἐς Σπάρταν, ἅπερ ὥλλοι ἀριστέες, ὡς ἀνύσαιο.
(752) μοῦνος ἐν ἡμιθέοις Κρονίδαν Δία πενθερὸν ἑξεῖς.
(753) Ζανός τοι θυγάτηρ ὑπὸ τὰν μίαν ἵκετο χλαῖναν,
(754) οἵα Ἀχαιιάδων γαῖαν πατεῖ οὐδὲ μί᾽ ἄλλα.
(755) ἦ μέγα κέν τι τέκοιτ᾽, εἰ ματέρι τίκτοι ὁμοῖον.
(756) ἄμμες δ᾽αἱ πᾶσαι συνομάλικες, αἷς δρόμος ωὑτός
(757) χρισαμέναις ἀνδριστὶ παρ᾽ Εὐρώταο λοετροῖς,
(758) τετράκις ἑξήκοντα κόραι, θῆλυς νεολαία,
(759) τᾶν οὐδέν τις ἄμωμος, ἐπεί χ᾽Ἑλένᾳ παρισωθῇ.
(760) Ἀὼς ἀντέλλοισα καλὸν διέφανε πρόσωπον,
(761) πότνια νὺξ τό τε λευκὸν ἔαρ χειμῶνος ἀνέντος·
(762) ὧδε καὶ ἁ χρυσέα Ἑλένα διαφαίνετ᾽ ἐν ἁμῖν.
(763) πιείρᾳ μέγα λᾷον ἀνέδραμε κόσμος ἀρούρᾳ
(764) ἢ κάπῳ κυπάρισσος ἢ ἅρματι Θεσσαλὸς ἵππος·
(765) ὧδε καὶ ἁ ῥοδόχρως Ἑλένα Λακεδαίμονι κόσμος.
(766) οὔτέ τις ἐκ ταλάρω πανίσδεται ἔργα τοιαῦτα,
(767) οὔτ᾽ ἐνὶ δαιδαλέῳ πυκινώτερον ἄτριον ἱστῷ
(768) κερκίδι συμπλέξασα μακρῶν ἔταμ᾽ ἐκ κελεόντων.
(769) οὐ μὰν οὐδὲ λύραν τις ἐπίσταται ὧδε κροτῆσαι
(770) Ἄρτεμιν ἀείδοισα καὶ εὐρύστερνον Ἀθάναν,
(771) ὡς Ἑλένα, τᾶς πάντες ἐπ᾽ ὄμμασιν ἵμεροι ἐντί.
(772) ὦ καλὰ ὦ χαρίεσσα κόρα, τὺ μὲν οἰκέτις ἤδη,
(773) ἄμμες δ᾽ἐς δρόμον ἦρι καὶ ἐς λειμώνια φύλλα
(774) ἑρψοῦμες στεφάνως δρεψούμεναι ἁδὺ πνέοντας,
(775) πολλὰ τεοῦς Ἑλένα μεμναμέναι ὡς γαλαθηναὶ
(776) ἄρνες γειναμένας ὄιος μαστὸν ποθέοισαι.
(777) πρᾶταί τοι στέφανον λωτῶ χαμαὶ αὐξομένοιο
(778) πλέξασαι σκιερὰν καταθήσομεν ἐς πλατάνιστον,
(779) πρᾶται δ᾽ἀργυρέας ἐξ ὄλπιδος ὑγρὸν ἄλειφαρ
(780) λαζύμεναι σταξεῦμες ὑπὸ σκιερὰν πλατάνιστον·
(781) γράμματα δ᾽ἐν φλοιῷ γεγράψεται, (ὡς παριών τις
(782) ἀννείμῃ,) δωριστί· σέβου μ᾽·Ἑλένας φυτὸν εἰμί.
(783) χαίροις ὦ νύμφα, χαίροις εὐπένθερε γαμβρέ.
(784) Λατὼ μὲν δοίη, Λατὼ κουροτρόφος ὔμμιν
(785) εὐτεκνίαν, Κύπρις δέ, θεὰ Κύπρις ἶσον ἔρασθαι
(786) ἀλλάλων, Ζεὺς δέ, Κρονίδας Ζεὺς ἄφθιτον ὄλβον,
(787) ὡς ἐξ εὐπατριδᾶν εἰς εὐπατρίδας πάλιν ἔνθῃ.
(788) εὕδετ᾽ ἐς ἀλλάλων στέρνον φιλότητα πνέοντες
(789) καὶ πόθον, ἔγρεσθαι δὲ πρὸς ἀῶ μἠπιλάθησθε.
(790) νεύμεθα κἄμμες ἐς ὄρθρον, ἐπεί κα πρᾶτος ἀοιδὸς
(791) ἐξ εὐνᾶς κελαδήσῃ ἀνασχὼν εὔτριχα δειράν.
(792) Ὕμὴν ὦ Ὕμέναιε, γάμῳ ἐπὶ τῷδε χαρείης.
(793) === Gedicht 19 ===
(794) == Κηριοκλέπτης ==
(795) τὸν κλέπταν πότ᾽ Ἔρωτα κακὰ κέντασε μέλισσα
(796) κηρίον ἐκ σίμβλων συλεύμενον, ἄκρα δὲ χειρῶν
(797) δάκτυλα πάνθ᾽ ὑπένυξεν. ὁ δ᾽ἄλγεε καὶ χέρ᾽ ἐφύση
(798) καὶ τὰν γᾶν ἐπάταξε καὶ ἅλατο, τᾷ δ᾽Ἀφροδίτᾳ
(799) δεῖξεν τὰν ὀδύναν καὶ μέμφετο, ὅττί γε τυτθὸν
(800) θηρίον ἐστὶ μέλισσα καὶ ἁλίκα τραύματα ποιεῖ.
(801) χἁ μάτηρ γελάσασα· τί δ᾽;οὐκ ἴσος ἐσσὶ μελίσσαις;
(802) ὡς τυτθὸς μὲν ἔφυς, τὰ δὲ τραύματα χἁλίκα ποιεῖς.
