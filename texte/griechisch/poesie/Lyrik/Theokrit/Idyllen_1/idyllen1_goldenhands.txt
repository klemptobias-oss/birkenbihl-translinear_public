(1) === Gedicht 1 ===
(2) == Θύρσις ἢ ᾠδή ==
(3) Ἁδύ τι τὸ ψιθύρισμα καὶ ἁ πίτυς αἰπόλε τήνα,
(4) ἃ ποτὶ ταῖς παγαῖσι μελίσδεται, ἁδὺ δὲ καὶ τὺ
(5) συρίσδες· μετὰ Πᾶνα τὸ δεύτερον ἆθλον ἀποισῇ.
(6) αἴκα τῆνος ἕλῃ κεραὸν τράγον, αἶγα τὺ λαψῇ.
(7) αἴκα δ᾽αἶγα λάβῃ τῆνος γέρας, ἐς τὲ καταρρεῖ
(8) ἁ χίμαρος· χιμάρῳ δὲ καλὸν κρέας, ἕστέ κ᾽ἀμέλξῃς.
(9) Ἅδιον ὦ ποιμὴν τὸ τεὸν μέλος ἢ τὸ καταχὲς
(10) τῆν᾽ ἀπὸ τᾶς πέτρας καταλείβεται ὑψόθεν ὕδωρ.
(11) αἴκα ταὶ Μοῖσαι τὰν οἰίδα δῶρον ἄγωνται,
(12) ἄρνα τὺ σακίταν λαψῇ γέρας· αἰ δέ κ᾽ἀρέσκῃ
(13) τήναις ἄρνα λαβεῖν, τὺ δὲ τὰν ὄιν ὕστερον ἀξῇ.
(14) λῇς ποτὶ τᾶν Νυμφᾶν, λῇς αἰπόλε τεῖδε καθίξας,
(15) ὡς τὸ κάταντες τοῦτο γεώλοφον αἵ τε μυρῖκαι,
(16) συρίσδεν; τὰς δ᾽αἶγας ἐγὼν ἐν τῷδε νομευσῶ.
(17) οὐ θέμις ὦ ποιμὴν τὸ μεσαμβρινόν, οὐ θέμις ἄμμιν
(18) συρίσδεν. τὸν Πᾶνα δεδοίκαμες· ἦ γὰρ ἀπ᾽ ἄγρας
(19) τανίκα κεκμακὼς ἀμπαύεται· ἔστι δὲ πικρός,
(20) καί οἱ ἀεὶ δριμεῖα χολὰ ποτὶ ῥινὶ κάθηται.
(21) ἀλλὰ τὺ γὰρ δὴ Θύρσι τὰ Δάφνιδος ἄλγε᾽ ἀείδες
(22) καὶ τᾶς βουκολικᾶς ἐπὶ τὸ πλέον ἵκεο μοίσας,
(23) δεῦρ᾽ ὑπὸ τὰν πτελέαν ἑσδώμεθα, τῶ τε Πριήπω
(24) καὶ τᾶν Κραναιᾶν κατεναντίον, ᾇπερ ὁ θῶκος
(25) τῆνος ὁ ποιμενικὸς καὶ ταὶ δρύες. αἰ δέ κ᾽ἀείσῃς
(26) ὡς ὅκα τὸν Λιβύαθε ποτὶ Χρόμιν ᾆσας ἐρίσδων,
(27) αἶγα δέ τοι δωσῶ διδυματόκον ἐς τρὶς ἀμέλξαι,
(28) ἃ δύ᾽ ἔχοισ᾽ ἐρίφως ποταμέλγεται ἐς δύο πέλλας,
(29) καὶ βαθὺ κισσύβιον κεκλυσμένον ἁδέι κηρῷ,
(30) ἀμφῶες, νεοτευχές, ἔτι γλυφάνοιο ποτόσδον.
(31) τῶ περὶ μὲν χείλη μαρύεται ὑψόθι κισσός,
(32) κισσὸς ἑλιχρύσῳ κεκονιμένος· ἁ δὲ κατ᾽ αὐτὸν
(33) καρπῷ ἕλιξ εἱλεῖται ἀγαλλομένα κροκόεντι.
(34) ἔντοσθεν δὲ γυνά, τί θεῶν δαίδαλμα τέτυκται,
(35) ἀσκητὰ πέπλῳ τε καὶ ἄμπυκι. πὰρ δέ οἱ ἄνδρες
(36) καλὸν ἐθειράζοντες ἀμοιβαδὶς ἄλλοθεν ἄλλος
(37) νεικείουσ᾽ ἐπέεσσι. τὰ δ᾽οὐ φρενὸς ἅπτεται αὐτᾶς·
(38) ἀλλ᾽ ὁκὰ μὲν τῆνον ποτιδέρκεται ἄνδρα γελᾶσα,
(39) ἄλλοκα δ᾽αὖ ποτὶ τὸν ῥιπτεῖ νόον. οἱ δ᾽ὑπ᾽ ἔρωτος
(40) δηθὰ κυλοιδιόωντες ἐτώσια μοχθίζοντι.
(41) τοῖς δὲ μετὰ γριπεύς τε γέρων πέτρα τε τέτυκται
(42) λεπράς, ἐφ᾽ ᾇ σπεύδων μέγα δίκτυον ἐς βόλον ἕλκει
(43) ὁ πρέσβυς, κάμνοντι τὸ καρτερὸν ἀνδρὶ ἐοικώς.
(44) φαίης κεν γυίων νιν ὅσον σθένος ἐλλοπιεύειν·
(45) ὧδέ οἱ ᾠδήκαντι κατ᾽ αὐχένα πάντοθεν ἶνες
(46) καὶ πολιῷ περ ἐόντι, τὸ δὲ σθένος ἄξιον ἅβας.
(47) τυτθὸν δ᾽ὅσσον ἄπωθεν ἁλιτρύτοιο γέροντος
(48) πυρναίαις σταφυλαῖσι καλὸν βέβριθεν ἀλωά,
(49) τὰν ὀλίγος τις κῶρος ἐφ᾽ αἱμασιαῖσι φυλάσσει
(50) ἥμενος· ἀμφὶ δέ νιν δύ᾽ ἀλώπεκες ἁ μὲν ἀν᾽ ὄρχως
(51) φοιτῇ σινομένα τὰν τρώξιμον, ἁ δ᾽ἐπὶ πήρᾳ
(52) πάντα δόλον κεύθοισα τὸ παιδίον οὐ πρὶν ἀνησεῖν
(53) φατὶ πρὶν ἢ ἀκράτιστον ἐπὶ ξηροῖσι καθίξῃ.
(54) αὐτὰρ ὅγ᾽ ἀνθερίκοισι καλὰν πλέκει ἀκριδοθήραν
(55) σχοίνῳ ἐφαρμόσδων· μέλεται δέ οἱ οὔτέ τι πήρας
(56) οὔτε φυτῶν τοσσῆνον, ὅσον περὶ πλέγματι γαθεῖ.
(57) παντᾷ δ᾽ἀμφὶ δέπας περιπέπταται ὑγρὸς ἄκανθος·
(58) αἰολικόν τι θέαμα, τέρας κέ τυ θυμὸν ἀτύξαι.
(59) τῶ μὲν ἐγὼ πορθμεῖ Καλυδωνίῳ αἶγά τ᾽ἔδωκα
(60) ὦνον καὶ τυρόεντα μέγαν λευκοῖο γάλακτος·
(61) οὐδέ τί πω ποτὶ χεῖλος ἐμὸν θίγεν, ἀλλ᾽ ἔτι κεῖται
(62) ἄχραντον. τῷ καί τυ μάλα πρόφρων ἀρεσαίμαν,
(63) αἴκά μοι τὺ φίλος τὸν ἐφίμερον ὕμνον ἀείσῃς.
(64) κοὔτί τυ κερτομέω. πόταγ᾽ ὦγαθέ· τὰν γὰρ ἀοιδὰν
(65) οὔτί πᾳ εἰς Ἀίδαν γε τὸν ἐκλελάθοντα φυλαξεῖς.
(66) Ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(67) Θύρσις ὅδ᾽ ὡξ Αἴτνας, καὶ Θύρσιδος ἁδέα φωνά.
(68) πᾷ ποκ᾽ ἄρ᾽ ἦσθ᾽, ὅκα Δάφνις ἐτάκετο, πᾷ ποκα Νύμφαι;
(69) ἢ κατὰ Πηνειῶ καλὰ τέμπεα; ἢ κατὰ Πίνδω;
(70) οὐ γὰρ δὴ ποταμοῖο μέγαν ῥόον εἴχετ᾽ Ἀνάπω,
(71) οὐδ᾽ Αἴτνας σκοπιάν, οὐδ᾽ Ἄκιδος ἱερὸν ὕδωρ.
(72) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(73) τῆνον μὰν θῶες, τῆνον λύκοι ὠρύσαντο,
(74) τῆνον χὡκ δρυμοῖο λέων ἔκλαυσε θανόντα.
(75) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(76) πολλαί οἱ πὰρ ποσσὶ βόες, πολλοὶ δέ τε ταῦροι,
(77) πολλαὶ δ᾽αὖ δαμάλαι καὶ πόρτιες ὠδύραντο.
(78) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(79) ἦνθ᾽ Ἑρμῆς πράτιστος ἀπ᾽ ὤρεος, εἶπε δέ· "Δάφνι,
(80) τίς τυ κατατρύχει; τίνος ὦγαθὲ τόσσον ἐρᾶσαι;"
(81) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(82) ἦνθον τοὶ βοῦται, τοὶ ποιμένες, ᾡπόλοι ἦνθον·
(83) πάντες ἀνηρώτευν, τί πάθοι κακόν. ἦνθ᾽ ὁ Πρίηπος
(84) κἤφα· "Δάφνι τάλαν, τί τὺ τάκεαι, ἁ δέ τε κώρα
(85) πάσας ἀνὰ κράνας, πάντ᾽ ἄλσεα ποσσὶ φορεῖται
(86) (ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς)
(87) ζάτεισ᾽; ἆ δύσερώς τις ἄγαν καὶ ἀμήχανος ἐσσί.
(88) βούτας μὰν ἐλέγευ, νῦν δ᾽αἰπόλῳ ἀνδρὶ ἔοικας.
(89) ᾡπόλος ὅκκ᾽ ἐσορῇ τὰς μηκάδας οἷα βατεῦνται,
(90) τάκεται ὀφθαλμώς, ὅτι οὐ τράγος αὐτὸς ἔγεντο.
(91) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(92) καὶ τὺ δ᾽ἐπεί κ᾽ἐσορῇς τὰς παρθένος οἶα γελᾶντι,
(93) τάκεαι ὀφθαλμώς, ὅτι οὐ μετὰ ταῖσι χορεύεις."
(94) τὼς δ᾽οὐδὲν ποτελέξαθ᾽ ὁ βουκόλος, ἀλλὰ τὸν αὐτῶ
(95) ἄνυε πικρὸν ἔρωτα, καὶ ἐς τέλος ἄνυε μοίρας·
(96) ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
(97) ἦνθέ γε μὰν ἁδεῖα καὶ ἁ Κύπρις γελάοισα,
(98) λάθρια μὲν γελάοισα, βαρὺν δ᾽ἀνὰ θυμὸν ἔχοισα,
(99) κεἶπε· "τύ θην τὸν Ἔρωτα κατεύχεο Δάφνι λυγιξεῖν·
(100) ἦ ῥ᾽οὐκ αὐτὸς Ἔρωτος ὑπ᾽ ἀργαλέω ἐλυγίχθης;"
(101) ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
(102) τὰν δ᾽ἄρα χὡ Δάφνις ποταμείβετο· "Κύπρι βαρεῖα,
(103) Κύπρι νεμεσσατά, Κύπρι θνατοῖσιν ἀπεχθής·
(104) ἤδη γὰρ φράσδῃ πάνθ᾽ ἅλιον ἄμμι δεδύκειν·
(105) Δάφνις κἠν Ἀίδα κακὸν ἔσσεται ἄλγος Ἔρωτι.
(106) ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
(107) ὧ λέγεται τὰν Κύπριν ὁ βουκόλος, ἕρπε ποτ᾽ Ἴδαν,
(108) ἕρπε ποτ᾽ Ἀγχίσην. τηνεῖ δρύες, ἔνθα κύπειρος·
(109) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(110) ὡραῖος χὥδωνις, ἐπεὶ καὶ μᾶλα νομεύει.
(111) καὶ πτῶκας βάλλει καὶ θηρία πάντα διώκει.
(112) ἄρχετε βουκολικᾶς Μοῖσαι φίλαι ἄρχετ᾽ ἀοιδᾶς.
(113) αὖθις ὅπως στασῇ Διομήδεος ἆσσον ἰοῖσα,
(114) καὶ λέγε· τὸν βούταν νικῶ Δάφνιν, ἀλλὰ μάχευ μοι."
(115) ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
(116) ὦ λύκοι, ὦ θῶες, ὦ ἀν᾽ ὤρεα φωλάδες ἄρκτοι,
(117) χαίρεθ᾽. ὁ βουκόλος ὔμμιν ἐγὼ Δάφνις οὐκέτ᾽ ἀν᾽ ὕλαν,
(118) οὐκέτ᾽ ἀνὰ δρυμώς, οὐκ ἄλσεα. χαῖρ᾽ Ἀρέθοισα,
(119) καὶ ποταμοί, τοὶ χεῖτε καλὸν κατὰ Θύμβριδος ὕδωρ.
(120) ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
(121) Δάφνις ἐγὼν ὅδε τῆνος ὁ τὰς βόας ὧδε νομεύων,
(122) Δάφνις ὁ τὼς ταύρως καὶ πόρτιας ὧδε ποτίσδων.
(123) ἄρχετε βουκολικᾶς Μοῖσαι πάλιν ἄρχετ᾽ ἀοιδᾶς.
(124) ὦ Πὰν Πάν, εἴτ᾽ ἐσσὶ κατ᾽ ὤρεα μακρὰ Λυκαίω,
(125) εἴτε τύ γ᾽ἀμφιπολεῖς μέγα Μαίναλον, ἔνθ᾽ ἐπὶ νᾶσον
(126) τὰν Σικελάν, Ἑλίκας δὲ λίπ᾽ ἠρίον αἰπύ τε σᾶμα
(127) τῆνο Λυκαονίδαο, τὸ καὶ μακάρεσσιν ἀγητόν.
(128) λήγετε βουκολικᾶς Μοῖσαι ἴτε λήγετ᾽ ἀοιδᾶς.
(129) ἔνθ᾽ ὦναξ καὶ τάνδε φέρευ πακτοῖο μελίπνουν
(130) ἐκ κηρῶ σύριγγα καλάν, περὶ χεῖλος ἑλικτάν.
(131) ἦ γὰρ ἐγὼν ὑπ᾽ ἔρωτος ἐς Ἅιδαν ἕλκομαι ἤδη.
(132) λήγετε βουκολικᾶς Μοῖσαι ἴτε λήγετ᾽ ἀοιδᾶς.
(133) νῦν δ᾽ἴα μὲν φορέοιτε βάτοι, φορέοιτε δ᾽ἄκανθαι,
(134) ἁ δὲ καλὰ νάρκισσος ἐπ᾽ ἀρκεύθοισι κομάσαι·
(135) πάντα δ᾽ἔναλλα γένοιτο, καὶ ἁ πίτυς ὄχνας ἐνείκαι.
(136) Δάφνις ἐπεὶ θνάσκει· καὶ τὼς κύνας ὥλαφος ἕλκοι,
(137) κἠξ ὀρέων τοὶ σκῶπες ἀηδόσι γαρύσαιντο.
(138) λήγετε βουκολικᾶς Μοῖσαι ἴτε λήγετ᾽ ἀοιδᾶς.
(139) χὡ μὲν τόσσ᾽ εἰπὼν ἀπεπαύσατο· τὸν δ᾽Ἀφροδίτα
(140) ἤθελ᾽ ἀνορθῶσαι· τά γε μὰν λίνα πάντα λελοίπει
(141) ἐκ Μοιρᾶν, χὡ Δάφνις ἔβα ῥόον. ἔκλυσε δίνα
(142) τὸν Μοίσαις φίλον ἄνδρα, τὸν οὐ Νύμφαισιν ἀπεχθῆ.
(143) λήγετε βουκολικᾶς Μοῖσαι ἴτε λήγετ᾽ ἀοιδᾶς.
(144) καὶ τὺ δίδου τὰν αἶγα τό τε σκύφος, ὥς κεν ἀμέλξας
(145) σπείσω ταῖς Μοίσαις. ὦ χαίρετε πολλάκι Μοῖσαι,
(146) χαίρετ᾽· ἐγὼ δ᾽ὔμμιν καὶ ἐς ὕστερον ἅδιον ᾀσῶ.
(147) πλῆρές τοι μέλιτος τὸ καλὸν στόμα Θύρσι γένοιτο,
(148) πλῆρές τοι σχαδόνων, καὶ ἀπ᾽ Αἰγίλω ἰσχάδα τρώγοις
(149) ἁδεῖαν, τέττιγος ἐπεὶ τύγα φέρτερον ᾁδεις.
(150) ἠνίδε τοι τὸ δέπας· θᾶσαι φίλος, ὡς καλὸν ὄσδει·
(151) Ὡρᾶν πεπλύσθαί νιν ἐπὶ κράναισι δοκησεῖς.
(152) ὧδ᾽ ἴθι Κισσαίθα, τὺ δ᾽ἄμελγέ νιν. αἱ δὲ χίμαιραι,
(153) οὐ μὴ σκιρτασεῖτε, μὴ ὁ τράγος ὔμμιν ἀναστῇ.
(154) === Gedicht 2 ===
(155) == Φαρμακεύτριαι ==
(156) πᾷ μοι ταὶ δάφναι; φέρε Θεστυλί· πᾷ δὲ τὰ φίλτρα;
(157) στέψον τὰν κελέβαν φοινικέῳ οἰὸς ἀώτῳ,
(158) ὡς τὸν ἐμὸν βαρὺν εὖντα φίλον καταθύσομαι ἄνδρα,
(159) ὅς μοι δωδεκαταῖος ἀφ᾽ ὧ τάλας οὐδέποθ᾽ ἵκει,
(160) οὐδ᾽ ἔγνω πότερον τεθνάκαμες ἢ ζοοὶ εἰμές.
(161) οὐδὲ θύρας ἄραξεν ἀνάρσιος. ἦ ῥά οἱ ἀλλᾷ
(162) ᾤχετ᾽ ἔχων ὅ τ᾽Ἔρως ταχινὰς φρένας ἅ τ᾽Ἀφροδίτα;
(163) βασεῦμαι ποτὶ τὰν Τιμαγήτοιο παλαίστραν
(164) αὔριον, ὥς νιν ἴδω, καὶ μέμψομαι οἷά με ποιεῖ.
(165) νῦν δέ νιν ἐκ θυέων καταθύσομαι. ἀλλὰ Σελάνα,
(166) φαῖνε καλόν· τὶν γὰρ ποταείσομαι ἅσυχα, δαῖμον,
(167) τᾷ χθονίᾳ θ᾽Ἑκάτᾳ, τὰν καὶ σκύλακες τρομέοντι
(168) ἐρχομέναν νεκύων ἀνά τ᾽ἠρία καὶ μέλαν αἷμα.
(169) χαῖρ᾽ Ἑκάτα δασπλῆτι, καὶ ἐς τέλος ἄμμιν ὀπάδει.
(170) φάρμακα ταῦτ᾽ ἔρδοισα χερείονα μήτέ τι Κίρκης
(171) μήτέ τι Μηδείας μήτε ξανθᾶς Περιμήδας.
(172) Ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(173) ἄλφιτά τοι πρᾶτον πυρὶ τάκεται· ἀλλ᾽ ἐπίπασσε
(174) Θεστυλί. δειλαία, πᾷ τὰς φρένας ἐκπεπότασαι;
(175) ἦ ῥά γε τρισμυσαρὰ καὶ τὶν ἐπίχαρμα τέτυγμαι;
(176) πάσσ᾽ ἅμα καὶ λέγε ταῦτα· "τὰ Δέλφιδος ὀστία πάσσω."
(177) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(178) Δέλφις ἔμ᾽ ἀνίασεν· ἐγὼ δ᾽ἐπὶ Δέλφιδι δάφναν
(179) αἴθω· χὡς αὕτα λακεῖ μέγα καππυρίσασα
(180) κἠξαπίνας ἅφθη, κοὐδὲ σποδὸν εἴδομες αὐτᾶς,
(181) οὕτω τοι καὶ Δέλφις ἐνὶ φλογὶ σάρκ᾽ ἀμαθύνοι.
(182) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(183) ὡς τοῦτον τὸν κηρὸν ἐγὼ σὺν δαίμονι τάκω,
(184) ὣς τάκοιθ᾽ ὑπ᾽ ἔρωτος ὁ Μύνδιος αὐτίκα Δέλφις.
(185) χὡς δινεῖθ᾽ ὅδε ῥόμβος ὁ χάλκεος ἐξ Ἀφροδίτας,
(186) ὣς τῆνος δινοῖτο ποθ᾽ ἁμετέραισι θύραισιν.
(187) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(188) νῦν θυσῶ τὰ πίτυρα. τὺ δ᾽Ἄρτεμι καὶ τὸν ἐν Ἅιδα
(189) κινήσαις ἀδάμαντα καὶ εἴ τί περ ἀσφαλὲς ἄλλο.
(190) Θεστυλί, ταὶ κύνες ἄμμιν ἀνὰ πτόλιν ὠρύονται.
(191) ἁ θεὸς ἐν τριόδοισι· τὸ χαλκίον ὡς τάχος ἄχει.
(192) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(193) ἠνίδε σιγῇ μὲν πόντος, σιγῶντι δ᾽ἀῆται·
(194) ἁ δ᾽ἐμὰ οὐ σιγῇ στέρνων ἔντοσθεν ἀνία,
(195) ἀλλ᾽ ἐπὶ τήνῳ πᾶσα καταίθομαι, ὅς με τάλαιναν
(196) ἀντὶ γυναικὸς ἔθηκε κακὰν καὶ ἀπάρθενον ἦμεν.
(197) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(198) ἐς τρὶς ἀποσπένδω καὶ τρὶς τάδε πότνια φωνέω·
(199) εἴτε γυνὰ τήνῳ παρακέκλιται εἴτε καὶ ἀνήρ,
(200) τόσσον ἔχοι λάθας, ὅσσόν ποκα Θησέα φαντὶ
(201) ἐν Δίᾳ λασθῆμεν ἐυπλοκάμω Ἀριάδνας.
(202) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(203) ἱππομανὲς φυτόν ἐστι παρ᾽ Ἀρκάσι· τῷ δ᾽ἐπὶ πᾶσαι
(204) καὶ πῶλοι μαίνονται ἀν᾽ ὤρεα καὶ θοαὶ ἵπποι.
(205) ὣς καὶ Δέλφιν ἴδοιμι, καὶ ἐς τόδε δῶμα περάσαι
(206) μαινομένῳ ἴκελος λιπαρᾶς ἔκτοσθε παλαίστρας.
(207) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(208) τοῦτ᾽ ἀπὸ τᾶς χλαίνας τὸ κράσπεδον ὤλεσε Δέλφις,
(209) ὡγὼ νῦν τίλλοισα κατ᾽ ἀγρίῳ ἐν πυρὶ βάλλω.
(210) αἰαῖ Ἔρως ἀνιηρέ, τί μευ μέλαν ἐκ χροὸς αἷμα
(211) ἐμφὺς ὡς λιμνᾶτις ἅπαν ἐκ βδέλλα πέπωκας;
(212) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(213) σαύραν τοι τρίψασα ποτὸν κακὸν αὔριον οἰσῶ.
(214) Θεστυλί, νῦν δὲ λαβοῖσα τὺ τὰ θρόνα ταῦθ᾽ ὑπόμαξον
(215) τᾶς τήνω φλιᾶς καθ᾽ ὑπέρτερον, ἇς ἔτι καὶ νύξ,
(216) καὶ λέγ᾽ ἐπιφθύζοισα· "τὰ Δέλφιδος ὀστία μάσσω."
(217) ἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.
(218) νῦν δὴ μώνα ἐοῖσα πόθεν τὸν ἔρωτα δακρύσω;
(219) ἐκ τίνος ἄρξωμαι; τίς μοι κακὸν ἄγαγε τοῦτο;
(220) ἦνθ᾽ ἁ τῶ Εὐβούλοιο κανηφόρος ἄμμιν Ἀναξὼ
(221) ἄλσος ἐς Ἀρτέμιδος, τᾷ δὴ τόκα πολλὰ μὲν ἄλλα
(222) θηρία πομπεύεσκε περισταδόν, ἐν δὲ λέαινα.
(223) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(224) καί μ᾽ἁ Θευχαρίδα Θρᾷσσα τροφὸς ἁ μακαρῖτις
(225) ἀγχίθυρος ναίοισα κατεύξατο καὶ λιτάνευσε
(226) τὰν πομπὰν θάσασθαι· ἐγὼ δέ οἱ ἁ μεγάλοιτος
(227) ὡμάρτευν βύσσοιο καλὸν σύροισα χιτῶνα,
(228) κἀμφιστειλαμένα τὰν ξυστίδα τὰν Κλεαρίστας.
(229) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(230) ἤδη δ᾽εὖσα μέσον κατ᾽ ἀμαξιτόν, ᾇ τὰ Λύκωνος,
(231) εἶδον ὁμοῦ Δέλφιν τε καὶ Εὐδάμιππον ἰόντας.
(232) τοῖς δ᾽ἦν ξανθοτέρα μὲν ἑλιχρύσοιο γενειάς,
(233) στήθεα δὲ στίλβοντα πολὺ πλέον ἢ τὺ Σελάνα,
(234) ὡς ἀπὸ γυμνασίοιο καλὸν πόνον ἄρτι λιπόντων.
(235) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(236) χὡς ἴδον, ὡς ἐμάνην, ὥς μευ πέρι θυμὸς ἰάφθη
(237) δειλαίας· τὸ δὲ κάλλος ἐτάκετο, κοὔτέ τι πομπᾶς
(238) τήνας ἐφρασάμαν, οὐδ᾽ ὡς πάλιν οἴκαδ᾽ ἀπῆνθον
(239) ἔγνων· ἀλλά μέ τις καπυρὰ νόσος ἐξεσάλαξε,
(240) κείμαν δ᾽ἐν κλιντῆρι δέκ᾽ ἄματα καὶ δέκα νύκτας.
(241) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(242) καί μευ χρὼς μὲν ὁμοῖος ἐγίνετο πολλάκι θάψῳ,
(243) ἔρρευν δ᾽ἐκ κεφαλᾶς πᾶσαι τρίχες, αὐτὰ δὲ λοιπὰ
(244) ὀστί᾽ ἔτ᾽ ἦς καὶ δέρμα. καὶ ἐς τίνος οὐκ ἐπέρασα
(245) ἢ ποίας ἔλιπον γραίας δόμον, ἅτις ἐπᾷδεν;
(246) ἀλλ᾽ ἦς οὐδὲν ἐλαφρόν· ὁ δέ χρόνος ἄνυτο φεύγων.
(247) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(248) χοὕτω τᾷ δούλᾳ τὸν ἀλαθέα μῦθον ἔλεξα·
(249) "εἰ δ᾽ἄγε Θεστυλί μοι χαλεπᾶς νόσω εὑρέ τι μῆχος.
(250) πᾶσαν ἔχει με τάλαιναν ὁ Μύνδιος· ἀλλὰ μολοῖσα
(251) τήρησον ποτὶ τὰν Τιμαγήτοιο παλαίστραν·
(252) τηνεῖ γὰρ φοιτῇ, τηνεῖ δέ οἱ ἁδὺ καθῆσθαι."
(253) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(254) "κἠπεί κά νιν ἐόντα μάθῃς μόνον, ἅσυχα νεῦσον,
(255) κεἴφ᾽ ὅτι Σιμαίθα τυ καλεῖ, καὶ ὑφαγέο τᾷδε."
(256) ὣς ἐφάμαν· ἁ δ᾽ἦνθε καὶ ἄγαγε τὸν λιπαρόχρων
(257) εἰς ἐμὰ δώματα Δέλφιν· ἐγὼ δέ νιν ὡς ἐνόησα
(258) ἄρτι θύρας ὑπὲρ οὐδὸν ἀμειβόμενον ποδὶ κούφῳ
(259) (φράζεό μευ τὸν ἔρωθ᾽ ὅθεν ἵκετο, πότνα Σελάνα)
(260) πᾶσα μὲν ἐψύχθην χιόνος πλέον, ἐν δὲ μετώπῳ
(261) ἱδρώς μευ κοχύδεσκεν ἴσον νοτίαισιν ἐέρσαις,
(262) οὐδέ τι φωνᾶσαι δυνάμαν, οὐδ᾽ ὅσσον ἐν ὕπνῳ
(263) κνυζεῦνται φωνεῦντα φίλαν ποτὶ ματέρα τέκνα·
(264) ἀλλ᾽ ἐπάγην δαγῦδι καλὸν χρόα πάντοθεν ἴσα.
(265) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(266) καί μ᾽ἐσιδὼν ὥστοργος, ἐπὶ χθονὸς ὄμματα πήξας
(267) ἕξετ᾽ ἐπὶ κλιντῆρι καὶ ἑζόμενος φάτο μῦθον·
(268) ἦ ῥά με Σιμαίθα τόσον ἔφθασας, ὅσσον ἐγώ θην
(269) πρᾶν ποκα τὸν χαρίεντα τρέχων ἔφθασσα Φιλῖνον,
(270) ἐς τὸ τεὸν καλέσασα τόδε στέγος ἤ με παρῆμεν.
(271) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(272) ἦνθον γάρ κεν ἐγώ, ναὶ τὸν γλυκὺν ἦνθον Ἔρωτα,
(273) ἢ τρίτος ἠὲ τέταρτος ἐὼν φίλος αὐτίκα νυκτός,
(274) μᾶλα μὲν ἐν κόλποισι Διωνύσοιο φυλάσσων,
(275) κρατὶ δ᾽ἔχων λεύκαν, Ἡρακλέος ἱερὸν ἔρνος,
(276) πάντοθε πορφυρέαισι περὶ ζώστραισιν ἑλικτάν.
(277) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(278) καί μ᾽εἰ μέν κ᾽ἐδέχεσθε, τάδ᾽ ἦς φίλα· καὶ γὰρ ἐλαφρὸς
(279) καὶ καλὸς πάντεσσι μετ᾽ ἠιθέοισι καλεῦμαι·
(280) εὗδόν τ᾽,εἴ κε μόνον τὸ καλὸν στόμα τεῦς ἐφίλασα·
(281) εἰ δ᾽ἀλλᾷ μ᾽ὠθεῖτε καὶ ἁ θύρα εἴχετο μοχλῷ,
(282) πάντως καὶ πελέκεις καὶ λαμπάδες ἦνθον ἐφ᾽ ὑμέας.
(283) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(284) νῦν δὲ χάριν μὲν ἔφαν τᾷ Κύπριδι πρᾶτον ὀφείλειν,
(285) καὶ μετὰ τὰν Κύπριν τύ με δευτέρα ἐκ πυρὸς εἵλευ
(286) ὦ γύναι ἐσκαλέσασα τεὸν ποτὶ τοῦτο μέλαθρον
(287) αὔτως ἡμίφλεκτον· Ἔρως δ᾽ἄρα καὶ Λιπαραίω
(288) πολλάκις Ἡφαίστοιο σέλας φλογερώτερον αἴθει.
(289) φράζεό μευ τὸν ἔρωθ᾽ ὅθεν ἵκετο, πότνα Σελάνα.
(290) "σὺν δὲ κακαῖς μανίαις καὶ παρθένον ἐκ θαλάμοιο
(291) καὶ νύμφαν ἐφόβησ᾽ ἔτι δέμνια θερμὰ λιποῖσαν
(292) ἀνέρος." ὣς ὁ μὲν εἶπεν· ἐγὼ δέ οἱ ἁ ταχυπειθὴς
(293) χειρὸς ἐφαψαμένα μαλακῶν ἔκλιν᾽ ἐπὶ λέκτρων.
(294) καὶ ταχὺ χρὼς ἐπὶ χρωτὶ πεπαίνετο, καὶ τὰ πρόσωπα
(295) θερμότερ᾽ ἦς ἢ πρόσθε, καὶ ἐψιθυρίσδομες ἁδύ·
(296) χὥς κά τοι μὴ μακρὰ φίλα θρυλέοιμι Σελάνα,
(297) ἐπράχθη τὰ μέγιστα, καὶ ἐς πόθον ἤνθομες ἄμφω.
(298) κοὔτέ τι τῆνος ἐμὶν ἐπεμέμψατο μέσφα τό γ᾽ἐχθές,
(299) οὔτ᾽ ἐγὼ αὖ τήνῳ. ἀλλ᾽ ἦνθέ μοι ἅ τε Φιλίστας
(300) μάτηρ τᾶς ἀλαᾶς αὐλητρίδος ἅ τε Μελιξοῦς
(301) σάμερον, ἁνίκα πέρ τε ποτ᾽ ὠρανὸν ἔτρεχον ἵπποι
(302) Ἀῶ τὰν ῥοδόπαχυν ἀπ᾽ Ὠκεανοῖο φέροισαι.
(303) κεἶπέ μοι ἄλλά τε πολλὰ καὶ ὡς ἄρα Δέλφις ἐρᾶται,
(304) κεἴτέ νιν αὖτε γυναικὸς ἔχει πόθος εἴτε καὶ ἀνδρός,
(305) οὐκ ἔφατ᾽ ἀτρεκὲς ἴδμεν, ἀτὰρ τόσον· αἰὲν Ἔρωτος
(306) ἀκράτω ἐπεχεῖτο καὶ ἐς τέλος ᾤχετο φεύγων,
(307) καὶ φάτο οἱ στεφάνοισι τὰ δώματα τῆνα πυκάσδειν.
(308) ταῦτά μοι ἁ ξείνα μυθήσατο· ἔστι δ᾽ἀλαθής·
(309) ἦ γάρ μοι καὶ τρὶς καὶ τετράκις ἄλλοκ᾽ ἐφοίτη,
(310) καὶ παρ᾽ ἐμὶν ἐτίθει τὰν Δωρίδα πολλάκις ὄλπαν·
(311) νῦν δέ τε δωδεκαταῖος ἀφ᾽ ὧτέ νιν οὐδὲ ποτεῖδον.
(312) ἦ ῥ᾽οὐκ ἄλλό τι τερπνὸν ἔχει, ἁμῶν δὲ λέλασται;
(313) νῦν μὲν τοῖς φίλτροις καταθύσομαι· αἰ δ᾽ἔτι κἠμὲ
(314) λυπῇ, τὰν Ἀίδαο πύλαν ναὶ Μοίρας ἀραξεῖ.
(315) τοῖά οἱ ἐν κίστᾳ κακὰ φάρμακα φαμὶ φυλάσσειν,
(316) Ἀσσυρίω δέσποινα παρὰ ξείνοιο μαθοῖσα.
(317) ἀλλὰ τὺ μὲν χαίροισα ποτ᾽ Ὠκεανὸν τρέπε πώλους,
(318) πότνι᾽· ἐγὼ δ᾽οἰσῶ τὸν ἐμὸν πόνον ὥσπερ ὑπέσταν.
(319) χαῖρε Σελαναία λιπαρόχροε, χαίρετε δ᾽ἄλλοι
(320) ἀστέρες, εὐκήλοιο κατ᾽ ἄντυγα Νυκτὸς ὀπαδοί.
(321) === Gedicht 3 ===
(322) == Kῶμος ==
(323) Κωμάσδω ποτὶ τὰν Ἀμαρυλλίδα, ταὶ δέ μοι αἶγες
(324) βόσκονται κατ᾽ ὄρος, καὶ ὁ Τίτυρος αὐτὰς ἐλαύνει.
(325) Τίτυρ᾽ ἐμὶν τὸ καλὸν πεφιλαμένε, βόσκε τὰς αἶγας,
(326) καὶ ποτὶ τὰν κράναν ἄγε Τίτυρε, καὶ τὸν ἐνόρχαν
(327) τὸν Λιβυκὸν κνάκωνα φυλάσσεο, μή τι κορύψῃ.
(328) Ὠ χαρίεσσ᾽ Ἀμαρυλλί, τί μ᾽οὐκέτι τοῦτο κατ᾽ ἄντρον
(329) παρκύπτοισα καλεῖς τὸν ἐρωτύλον; ἦ ῥά με μισεῖς;
(330) ἦ ῥά γέ τοι σιμὸς καταφαίνομαι ἐγγύθεν ἦμεν,
(331) νύμφα, καὶ προγένειος; ἀπάγξασθαί με ποησεῖς.
(332) ἠνίδε τοι δέκα μᾶλα φέρω· τηνῶθε καθεῖλον,
(333) ὧ μ᾽ἐκέλευ καθελεῖν τύ· καὶ αὔριον ἄλλά τοι οἰσῶ.
(334) θᾶσαι μὰν θυμαλγὲς ἐμὸν ἄχος· αἴθε γενοίμαν
(335) ἁ βομβεῦσα μέλισσα καὶ ἐς τεὸν ἄντρον ἱκοίμαν
(336) τὸν κισσὸν διαδὺς καὶ τὰν πτέριν, ᾇ τὺ πυκάσδῃ.
(337) νῦν ἔγνων τὸν Ἔρωτα· βαρὺς θεός· ἦ ῥα λεαίνας
(338) μαζὸν ἐθήλαζε, δρυμῷ τέ νιν ἔτρεφε μάτηρ,
(339) ὅς με κατασμύχων καὶ ἐς ὀστίον ἄχρις ἰάπτει.
(340) ὦ τὸ καλὸν ποθορεῦσα, τὸ πᾶν λίθος· ὦ κυάνοφρυ
(341) νύμφα, πρόσπτυξαί με τὸν αἰπόλον, ὥς τυ φιλάσω.
(342) ἔστι καὶ ἐν κενεοῖσι φιλάμασιν ἁδέα τέρψις.
(343) τὸν στέφανον τῖλαί με κατ᾽ αὐτίκα λεπτὰ ποησεῖς,
(344) τόν τοι ἐγὼν Ἀμαρυλλὶ φίλα κισσοῖο φυλάσσω
(345) ἀμπλέξας καλύκεσσι καὶ εὐόδμοισι σελίνοις.
(346) (Ὤμοι ἐγώ, τί πάθω; τί ὁ δύσσοος; οὐχ ὑπακούεις;)
(347) τὰν βαίταν ἀποδὺς ἐς κύματα τηνῶ ἁλεῦμαι,
(348) ὧπερ τὼς θύννως σκοπιάζεται Ὄλπις ὁ γριπεύς·
(349) καἴκα δἠποθάνω, τό γε μὰν τεὸν ἁδὺ τέτυκται.
(350) ἔγνων πρᾶν, ὅκα μευ μεμναμένω, εἰ φιλέεις με,
(351) οὐδὲ τὸ τηλέφιλον ποτεμάξατο, τὸ πλατάγημα,
(352) ἀλλ᾽ αὔτως ἁπαλῷ ποτὶ πάχεος ἐξεμαράνθη.
(353) εἶπε καὶ ἀγροιῶτις ἀλαθέα κοσκινόμαντις,
(354) ἁ πρᾶν ποιολογεῦσα Παραιβάτις, οὕνεκ᾽ ἐγὼ μὲν
(355) τὶν ὅλος ἔγκειμαι, τὺ δέ μευ λόγον οὐδένα ποιῇ.
(356) ἦ μάν τοι λευκὰν διδυματόκον αἶγα φυλάσσω,
(357) τάν με καὶ ἁ Μέρμνωνος ἐριθακὶς ἁ μελανόχρως
(358) αἰτεῖ, καὶ δωσῶ οἱ, ἐπεὶ τύ μοι ἐνδιαθρύπτῃ.
(359) Ἅλλεται ὀφθαλμός μευ ὁ δεξιός· ἦ ῥά γ᾽ἰδησῶ
(360) αὐτάν; ᾀσεῦμαι ποτὶ τὰν πίτυν ὧδ᾽ ἀποκλινθείς,
(361) καί κέ μ᾽ἴσως ποτίδοι, ἐπεὶ οὐκ ἀδαμαντίνα ἐστίν.
(362) Ἱππομένης ὅκα δὴ τὰν παρθένον ἤθελε γᾶμαι,
(363) μᾶλ᾽ ἐν χερσὶν ἑλὼν δρόμον ἄνυεν· ἁ δ᾽Ἀταλάντα
(364) ὡς ἴδεν, ὡς ἐμάνη, ὡς ἐς βαθὺν ἅλατ᾽ ἔρωτα.
(365) τὰν ἀγέλαν χὡ μάντις ἀπ᾽ Ὄθρυος ἆγε Μελάμπους
(366) ἐς Πύλον· ἁ δὲ Βίαντος ἐν ἀγκοίναισιν ἐκλίνθη,
(367) μάτηρ ἁ χαρίεσσα περίφρονος Ἀλφεσιβοίης.
(368) τὰν δὲ καλὰν Κυθέρειαν ἐν ὤρεσι μᾶλα νομεύων
(369) οὐχ οὑτῶς ὥδωνις ἐπὶ πλέον ἄγαγε λύσσας,
(370) ὥστ᾽ οὐδὲ φθίμενόν νιν ἄτερ μαζοῖο τίθητι;
(371) ζαλωτὸς μὲν ἐμὶν ὁ τὸν ἄτροπον ὕπνον ἰαύων
(372) Ἐνδυμίων, ζαλῶ δὲ φίλα γύναι Ἰασίωνα,
(373) ὃς τοσσῆν᾽ ἐκύρησεν, ὅσ᾽ οὐ πευσεῖσθε βέβαλοι.
(374) Ἀλγέω τὰν κεφαλάν, τὶν δ᾽οὐ μέλει. οὐκέτ᾽ ἀείδω,
(375) κεισεῦμαι δὲ πεσών, καὶ τοὶ λύκοι ὧδέ μ᾽ἔδονται.
(376) ὡς μέλι τοι γλυκὺ τοῦτο κατὰ βρόχθοιο γένοιτο.
(377) === Gedicht 4 ===
(378) == Νομεῖς Βάττος καὶ Κορύδων ==
(379) εἰπέ μοι ὦ Κορύδων, τίνος αἱ βόες; ἦ ῥα Φιλώνδα;
(380) οὔκ, ἀλλ᾽ Αἴγωνος· βόσκειν δέ μοι αὐτὰς ἔδωκεν.
(381) ἦ πᾴ ψε κρύβδαν τὰ ποθέσπερα πάσας ἀμέλγεις;
(382) ἀλλ᾽ ὁ γέρων ὑφίητι τὰ μοσχία κἠμὲ φυλάσσει.
(383) αὐτὸς δ᾽ἐς τίν᾽ ἄφαντος ὁ βουκόλος ᾤχετο χώραν;
(384) οὐκ ἄκουσας; ἄγων νιν ἐπ᾽ Ἀλφεὸν ᾤχετο Μίλων.
(385) καὶ πόκα τῆνος ἔλαιον ἐν ὀφθαλμοῖσιν ὀπώπει;
(386) φαντί νιν Ἡρακλῆι βίην καὶ κάρτος ἐρίσδειν.
(387) κἤμ᾽ ἔφαθ᾽ ἁ μάτηρ Πολυδεύκεος εἶμεν ἀμείνω.
(388) κᾤχετ᾽ ἔχων σκαπάναν τε καὶ εἴκατι τουτόθε μᾶλα.
(389) πείσαι τοι Μίλων καὶ τὼς λύκος αὐτίκα λυσσῆν.
(390) ταὶ δαμάλαι δ᾽αὐτὸν μυκώμεναι αἵδε ποθεῦντι.
(391) δειλαῖαί γ᾽αὗται· τὸν βουκόλον ὡς κακὸν εὗρον.
(392) ἦ μὰν δειλαῖαί γε, καὶ οὐκέτι λῶντι νέμεσθαι.
(393) τήνας μὲν δή τοι τᾶς πόρτιος αὐτὰ λέλειπται
(394) τὠστία. μὴ πρῶκας σιτίζεται ὥσπερ ὁ τέττιξ;
(395) οὐ Δᾶν, ἀλλ᾽ ὁκὰ μέν νιν ἐπ᾽ Αἰσάροιο νομεύω
(396) καὶ μαλακῶ χόρτοιο καλὰν κώμυθα δίδωμι,
(397) ἄλλοκα δὲ σκαίρει τὸ βαθύσκιον ἀμφὶ Λάτυμνον.
(398) λεπτὸς μὰν χὡ ταῦρος ὁ πυρρίχος. εἴθε λάχοιεν
(399) τοὶ τῶ Λαμπριάδα, τοὶ δαμόται, ὅκκα θύωντι
(400) τᾷ Ἥρᾳ, τοιόνδε· κακοχράσμων γὰρ ὁ δᾶμος.
(401) καὶ μὰν ἐς Στομάλιμνον ἐλαύνεται ἔς τε τὰ Φύσκω,
(402) καὶ ποτὶ τὸν Νήαιθον, ὅπᾳ καλὰ πάντα φύοντι,
(403) αἰγίπυρος καὶ κνύζα καὶ εὐώδης μελίτεια.
(404) φεῦ φεῦ βασεῦνται καὶ ταὶ βόες ὦ τάλαν Αἴγων
(405) εἰς Ἀίδαν, ὅκα καὶ τὺ κακᾶς ἠράσσαο νίκας,
(406) χἁ σῦριγξ εὐρῶτι παλύνεται, ἅν ποκ᾽ ἐπάξα.
(407) οὐ τήνα γ᾽,οὐ Νύμφας, ἐπεὶ ποτὶ Πῖσαν ἀφέρπων
(408) δῶρον ἐμοί νιν ἔλειπεν· ἐγὼ δέ τις εἰμὶ μελικτάς,
(409) κεὖ μὲν τὰ Γλαύκας ἀγκρούομαι, εὖ δὲ τὰ Πύρρω.
(410) αἰνέω τάν τε Κρότωνα, καλὰ πόλις, ἅ τε Ζάκυνθος
(411) καὶ τὸ ποταῷον, τὸ Λακίνιον ᾇπερ ὁ πύκτας
(412) Αἴγων ὀγδώκοντα μόνος κατεδαίσατο μάζας.
(413) τηνεῖ καὶ τὸν ταῦρον ἀπ᾽ ὤρεος ἆγε πιάξας
(414) τᾶς ὁπλᾶς κἤδωκ᾽ Ἀμαρυλλίδι, ταὶ δὲ γυναῖκες
(415) μακρὸν ἀνάυσαν, χὡ βουκόλος ἐξεγέλασσεν.
(416) ὦ χαρίεσσ᾽ Ἀμαρυλλί, μόνας σέθεν οὐδὲ θανοίσας
(417) λασεύμεσθ᾽· ὅσον αἶγες ἐμὶν φίλαι, ὅσσον ἀπέσβης.
(418) αἰαῖ τῶ σκληρῶ μάλα δαίμονος, ὅς με λελόγχει.
(419) θαρσεῖν χρὴ φίλε Βάττε· τάχ᾽ αὔριον ἔσσετ᾽ ἄμεινον.
(420) ἐλπίδες ἐν ζωοῖσιν, ἀνέλπιστοι δὲ θανόντες.
(421) χὡ Ζεὺς ἄλλοκα μὲν πέλει αἴθριος, ἄλλοκα δ᾽ὕει.
(422) θαρσέω. βάλλε κάτωθε τὰ μοσχία· τᾶς γὰρ ἐλαίας
(423) τὸν θαλλὸν τρώγοντι τὰ δύσσοα. σίτθ᾽ ὁ λέπαργος.
(424) σίτθ᾽ ἁ Κυμαίθα ποτὶ τὸν λόφον. οὐκ ἐσακούεις;
(425) ἡξῶ ναὶ τὸν Πᾶνα κακὸν τέλος αὐτίκα δωσῶν,
(426) εἰ μὴ ἄπει τουτῶθεν. ἴδ᾽ αὖ πάλιν ἅδε ποθέρπει.
(427) εἴθ᾽ ἦν μοι ῥοικὸν τὸ λαγωβόλον, ὥς τυ πάταξα.
(428) θᾶσαί μ᾽ὦ Κορύδων πὸτ τῶ Διός· ἁ γὰρ ἄκανθα
(429) ἀρμοῖ μ᾽ὧδ᾽ ἐπάταξ᾽ ὑπὸ τὸ σφυρόν. ὡς δὲ βαθεῖαι
(430) τἀτρακτυλλίδες ἐντί. κακῶς ἁ πόρτις ὄλοιτο·
(431) ἐς ταύταν ἐτύπην χασμεύμενος. ἦ ῥά γε λεύσσεις;
(432) ναὶ ναί, τοῖς ὀνύχεσσιν ἔχω τέ νιν· ἅδε καὶ αὐτά.
(433) ὁσσίχον ἐστὶ τὸ τύμμα καὶ ἁλίκον ἄνδρα δαμάζει.
(434) εἰς ὄρος ὅκχ᾽ ἕρπῃς, μὴ νήλιπος ἔρχεο Βάττε.
(435) ἐν γὰρ ὄρει ῥάμνοί τε καὶ ἀσπάλαθοι κομέονται.
(436) εἴπ᾽ ἄγε μ᾽ὦ Κορύδων, τὸ γερόντιον ἦ ῥα διώκει,
(437) τήναν τὰν κυάνοφρυν ἐρωτίδα, τᾶς ποκ᾽ ἐκνίσθη;
(438) ἀκμάν γ᾽ὦ δειλαῖε· πρόαν γε μὲν αὐτὸς ἐπενθὼν
(439) καὶ ποτὶ τᾷ μάνδρᾳ κατελάμβανον ἆμος ἐνήργει.
(440) εὖ γ᾽ὤνθρωπε φιλοῖφα. τό τοι γένος ἢ Σατυρίσκοις
(441) ἐγγύθεν ἢ Πάνεσσι κακοκνάμοισιν ἐρίσδεις.
(442) === Gedicht 5 ===
(443) == Βουκολιασταὶ Κομάτας καὶ Λάκων ==
(444) αἶγες ἐμαί, τῆνον τὸν ποιμένα τόνδε Σιβύρτα
(445) φεύγετε τὸν Λάκωνα· τό μευ νάκος ἐχθὲς ἔκλεψεν.
(446) οὐκ ἀπὸ τᾶς κράνας; σίττ᾽ ἀμνίδες. οὐκ ἐσορῆτε
(447) τόν μευ τὰν σύριγγα πρόαν κλέψαντα Κομάταν;
(448) τὰν ποίαν σύριγγα; τὺ γάρ ποκα δῶλε Σιβύρτα
(449) ἐκτάσα σύριγγα; τί δ᾽οὐκέτι σὺν Κορύδωνι
(450) ἀρκεῖ τοι καλάμας αὐλὸν ποππύσδεν ἔχοντι;
(451) τάν μοι ἔδωκε Λύκων ὦλεύθερε. τὶν δὲ τὸ ποῖον
(452) Λάκων ἀγκλέψας πόκ᾽ ἔβα νάκος; εἰπὲ Κομάτα·
(453) οὐδὲ γὰρ Εὐμάρᾳ τῷ δεσπότᾳ ἦς τι ἐνεύδειν.
(454) τὸ Κροκύλος μοι ἔδωκε, τὸ ποικίλον, ἁνίκ᾽ ἔθυσε
(455) ταῖς Νύμφαις τὰν αἶγα· τὺ δ᾽ὦ κακὲ καὶ τόκ᾽ ἐτάκευ
(456) βασκαίνων, καὶ νῦν με τὰ λοίσθια γυμνὸν ἔθηκας.
(457) οὐκ αὐτὸν τὸν Πᾶνα τὸν ἄκτιον, οὐ τέ γε Λάκων
(458) τὰν βαίταν ἀπέδυσ᾽ ὁ Καλαιθίδος, ἢ κατὰ τήνας
(459) τᾶς πέτρας ὤνθρωπε μανεὶς ἐς Κρᾶθιν ἁλοίμαν.
(460) οὐ μὰν οὐκ αὐτὰς τὰς λιμνάδας ὦγαθὲ Νύμφας,
(461) αἵτέ μοι ἵλαοί τε καὶ εὐμενέες τελέθοιεν,
(462) οὔ τευ τὰν σύριγγα λαθὼν ἔκλεψε Κομάτας.
(463) αἴ τοι πιστεύσαιμι, τὰ Δάφνιδος ἄλγε᾽ ἀροίμαν.
(464) ἀλλ᾽ ὦν αἴκα λῇς ἔριφον θέμεν, ἔστι μὲν οὐδὲν
(465) ἱερόν, ἀλλά γε τοι διαείσομαι, ἕστέ κ᾽ἀπείπῃς.
(466) ὗς ποτ᾽ Ἀθαναίαν ἔριν ἤρισεν. ἠνίδε κεῖται
(467) ὥριφος· ἀλλά γε καὶ τὺ τὸν εὔβοτον ἀμνὸν ἔρισδε.
(468) καὶ πῶς ὦ κίναδος τὺ τάδ᾽ ἔσσεται ἐξ ἴσω ἁμίν;
(469) τίς τρίχας ἀντ᾽ ἐρίων ἐποκίξατο; τίς δὲ παρεύσας
(470) αἰγὸς πρατοτόκοιο κακὰν κύνα δήλετ᾽ ἀμέλγειν;
(471) ὅστις νικασεῖν τὸν πλατίον ὡς τὺ πεποίθεις,
(472) σφὰξ βομβέων τέττιγος ἐναντίον. ἀλλὰ γὰρ οὔ τοι
(473) ὥριφος ἰσοπαλής, τυῖδ᾽ ὁ τράγος οὗτος. ἔρισδε.
(474) μὴ σπεῦδ᾽· οὐ γάρ τοι πυρὶ θάλπεαι. ἅδιον ᾀσῇ
(475) τεῖδ᾽ ὑπὸ τὰν κότινον καὶ τἄλσεα ταῦτα καθίξας.
(476) ψυχρὸν ὕδωρ τουτεῖ καταλείβεται· ὧδε πεφύκει
(477) ποία χἁ στιβὰς ἅδε, καὶ ἀκρίδες ὧδε λαλεῦντι.
(478) ἀλλ᾽ οὔ τι σπεύδω· μέγα δ᾽ἄχθομαι, εἰ τύ με τολμῇς
(479) ὄμμασι τοῖς ὀρθοῖσι ποτιβλέπεν, ὅν ποκ᾽ ἐόντα
(480) παῖδ᾽ ἔτ᾽ ἐγὼν ἐδίδασκον. ἴδ᾽ ἁ χάρις ἐς τί ποθ᾽ ἕρπει.
(481) θρέψαι καὶ λυκιδεῖς, θρέψαι κύνας, ὥς τυ φάγωντι.
(482) καὶ πόκ᾽ ἐγὼ παρὰ τεῦς τι μαθὼν καλὸν ἢ καὶ ἀκούσας
(483) μέμναμ᾽; ὦ φθονερὸν τὺ καὶ ἀπρεπὲς ἀνδρίον αὔτως.
(484) ...
(485) ἀλλὰ γὰρ ἕρφ᾽ ὦδ᾽, ἕρπε, καὶ ὕστατα βουκολιαξῇ.
(486) οὐχ ἑρψῶ τηνεῖ· τουτεῖ δρύες, ὧδε κύπειρος,
(487) ὧδε καλὸν βομβεῦντι ποτὶ σμήνεσσι μέλισσαι·
(488) ἔνθ᾽ ὕδατος ψυχρῶ κρᾶναι δύο· ταὶ δ᾽ἐπὶ δένδρει
(489) ὄρνιχες λαλαγεῦντι· καὶ ἁ σκιὰ οὐδὲν ὁμοία
(490) τᾷ παρὰ τίν· βάλλει δὲ καὶ ἁ πίτυς ὑψόθε κώνοις.
(491) ἦ μὰν ἀρνακίδας τε καὶ εἴρια τεῖδε πατησεῖς,
(492) αἴκ᾽ ἔνθῃς, ὕπνω μαλακώτερα· ταὶ δὲ τραγεῖαι
(493) ταὶ παρὰ τὶν ὄσδοντι κακώτερον ἢ τύ περ ὄσδεις.
(494) στασῶ δὲ κρατῆρα μέγαν λευκοῖο γάλακτος
(495) ταῖς Νύμφαις, στασῶ δὲ καὶ ἁδέος ἄλλον ἐλαίω.
(496) αἰ δέ κε καὶ τὺ μόλῃς, ἁπαλὰν πτέριν ὧδε πατησεῖς
(497) καὶ γλάχων᾽ ἀνθεῦσαν· ὑπεσσεῖται δὲ χιμαιρᾶν
(498) δέρματα τῶν παρὰ τὶν μαλακώτερα τετράκις ἀρνῶν.
(499) στασῶ δ᾽ὀκτὼ μὲν γαυλὼς τῷ Πανὶ γάλακτος,
(500) ὀκτὼ δὲ σκαφίδας μέλιτος πλέα κηρί᾽ ἐχοίσας.
(501) αὐτόθε μοι ποτέρισδε καὶ αὐτόθε βουκολιάσδευ·
(502) τὰν σαυτῶ πατέων ἔχε τὰς δρύας. ἀλλὰ τίς ἄμμε
(503) τίς κρινεῖ; αἴθ᾽ ἔνθοι πόθ᾽ ὁ βουκόλος ὧδ᾽ ὁ Λυκώπας.
(504) οὐδὲν ἐγὼ τήνω ποτιδεύομαι· ἀλλὰ τὸν ἄνδρα,
(505) αἰ λῇς, τὸν δρυτόμον βωστρήσομες, ὃς τὰς ἐρείκας
(506) τήνας τὰς παρὰ τὶν ξυλοχίζεται· ἔστι δὲ Μόρσων.
(507) βωστρέωμες. τὺ κάλει νιν. ἴθ᾽ ὦ ξένε μικκὸν ἄκουσον
(508) τεῖδ᾽ ἐνθών· ἄμμες γὰρ ἐρίσδομες, ὅστις ἀρείων
(509) βουκολιαστάς ἐστι. τὺ δ᾽ὦ φίλε μήτ᾽ ἐμὲ Μόρσων
(510) ἐν χάριτι κρίνῃς, μήτ᾽ ὦν τύγα τοῦτον ὀνάσῃς.
(511) ναὶ ποτὶ τᾶν Νυμφᾶν Μόρσων φίλε μήτε Κομάτᾳ
(512) τὸ πλέον ἰθύνῃς, μήτ᾽ ὦν τύγα τῷδε χαρίξῃ.
(513) ἅδέ τοι ἁ ποίμνα τῶ Θουρίω ἐστὶ Σιβύρτα,
(514) Εὐμάρα δὲ τὰς αἶγας ὁρῇς φίλε τῶ Συβαρίτα.
(515) μή τύ τις ἠρώτη πὸτ τῶ Διός, αἴτε Σιβύρτα
(516) αἴτ᾽ ἐμόν ἐστι κάκιστε τὸ ποίμνιον; ὡς λάλος ἐσσί.
(517) βέντισθ᾽ οὗτος, ἐγὼ μὲν ἀλαθέα πάντ᾽ ἀγορεύω
(518) κοὐδὲν καυχέομαι· τὺ δ᾽ἄγαν φιλοκέρτομος ἐσσί.
(519) εἶα λέγ᾽ εἴ τι λέγεις, καὶ τὸν ξένον ἐς πόλιν αὖθις
(520) ζῶντ᾽ ἄφες· ὦ Παιάν, ἦ στωμύλος ἦσθα Κομάτα.
(521) ταὶ Μοῖσαί με φιλεῦντι πολὺ πλέον ἢ τὸν ἀοιδὸν
(522) Δάφνιν· ἐγὼ δ᾽αὐταῖς χιμάρως δύο πρᾶν ποκ᾽ ἔθυσα.
(523) καὶ γὰρ ἔμ᾽ ὡπόλλων φιλέει μέγα, καὶ καλὸν αὐτῷ
(524) κριὸν ἐγὼ βόσκω. τὰ δὲ Κάρνεα καὶ δὴ ἐφέρπει.
(525) πλὰν δύο τὰς λοιπὰς διδυματόκος αἶγας ἀμέλγω,
(526) καί μ᾽ἁ παῖς ποθορεῦσα "τάλαν" λέγει "αὐτὸς ἀμέλγεις;"
(527) φεῦ φεῦ Λάκων τοι ταλάρως σχεδὸν εἴκατι πληροῖ
(528) τυρῶ καὶ τὸν ἄναβον ἐν ἄνθεσι παῖδα μολύνει.
(529) βάλλει καὶ μάλοισι τὸν αἰπόλον ἁ Κλεαρίστα
(530) τὰς αἶγας παρελᾶντα καὶ ἁδύ τι ποππυλιάσδει.
(531) κἠμὲ γὰρ ὁ Κρατίδας τὸν ποιμένα λεῖος ὑπαντῶν
(532) ἐκμαίνει· λιπαρὰ δὲ παρ᾽ αὐχένα σείετ᾽ ἔθειρα.
(533) ἀλλ᾽ οὐ σύμβλητ᾽ ἐστὶ κυνόσβατος οὐδ᾽ ἀνεμώνα
(534) πρὸς ῥόδα, τῶν ἄνδηρα παρ᾽ αἱμασιαῖσι πεφύκει.
(535) οὐδὲ γὰρ οὐδ᾽ ἀκύλοις ὁμομαλίδες· αἱ μὲν ἔχοντι
(536) λυπρὸν ἀπὸ πρίνοιο λεπύριον, αἱ δὲ μελιχραί.
(537) κἠγὼ μὲν δωσῶ τᾷ παρθένῳ αὐτίκα φάσσαν
(538) ἐκ τᾶς ἀρκεύθω καθελών· τηνεῖ γὰρ ἐφίσδει.
(539) ἀλλ᾽ ἐγὼ ἐς χλαῖναν μαλακὸν πόκον, ὁππόκα πέξω
(540) τὰν οἶν τὰν πέλλαν, Κρατίδᾳ δωρήσομαι αὐτός.
(541) σίττ᾽ ἀπὸ τᾶς κοτίνω ταὶ μηκάδες· ὧδε νέμεσθε,
(542) ὡς τὸ κάταντες τοῦτο γεώλοφον αἵ τε μυρῖκαι.
(543) οὐκ ἀπὸ τᾶς δρυὸς οὗτος ὁ Κώναρος ἅ τε Κιναίθα;
(544) τουτεῖ βοσκησεῖσθε ποτ᾽ ἀντολάς, ὡς ὁ Φάλαρος.
(545) ἔστι δέ μοι γαυλὸς κυπαρίσσινος, ἔστι δὲ κρατήρ,
(546) ἔργον Πραξιτέλευς· τᾷ παιδὶ δὲ ταῦτα φυλάσσω.
(547) χἁμῖν ἐστι κύων φιλοποίμνιος, ὃς λύκος ἄγχει,
(548) ὃν τῷ παιδὶ δίδωμι τὰ θηρία πάντα διώκειν.
(549) ἀκρίδες, αἳ τὸν φραγμὸν ὑπερπαδῆτε τὸν ἁμόν,
(550) μή μευ λωβασεῖσθε τὰς ἀμπέλος· ἐντὶ γὰρ ἇβαι.
(551) τοὶ τέττιγες, ὁρῆτε τὸν αἰπόλον ὡς ἐρεθίζω·
(552) οὑτῶς χὑμές θην ἐρεθίζετε τὼς καλαμευτάς.
(553) μισέω τὰς δασυκέρκος ἀλώπεκας, αἳ τὰ Μίκωνος
(554) αἰεὶ φοιτῶσαι τὰ ποθέσπερα ῥαγίζοντι.
(555) καὶ γὰρ ἐγὼ μισέω τὼς κανθάρος, οἳ τὰ Φιλώνδα
(556) σῦκα κατατρώγοντες ὑπανέμιοι φορέονται.
(557) ἦοὐ μέμνᾳ, ὅκ᾽ ἐγώ τυ κατήλασα, καὶ τὺ σεσαρὼς
(558) εὖ ποτεκιγκλίζευ καὶ τᾶς δρυὸς εἴχεο τήνας;
(559) τοῦτο μὲν οὐ μέμναμ᾽· ὅκα μάν ποκα τεῖδέ τυ δήσας
(560) Εὐμάρας ἐκάθηρε καλῶς μάλα, τοῦτό γ᾽ἴσαμι.
(561) ἦ δή τις Μόρσων πικραίνεται· ἦοὐχὶ παρῄσθευ;
(562) σκίλλας ἰὼν γραίας ἀπὸ σάματος αὐτίκα τίλλειν.
(563) κἠγὼ μὰν κνίζω Μόρσων τινά· καὶ τὺ δὲ λεύσσεις.
(564) ἐνθὼν τὰν κυκλάμινον ὄρυσσέ νυν ἐς τὸν Ἄλεντα.
(565) Ἱμέρα ἀνθ᾽ ὕδατος ῥείτω γάλα, καὶ τὺ δὲ Κράθι
(566) οἴνῳ πορφύροις, τὰ δέ τ᾽οἴσυα καρπὸν ἐνείκαι.
(567) ῥείτω χἁ Συβαρῖτις ἐμὶν μέλι, καὶ τὸ πότορθρον
(568) ἁ παῖς ἀνθ᾽ ὕδατος τᾷ κάλπιδι κηρία βάψαι.
(569) ταὶ μὲν ἐμαὶ κύτισόν τε καὶ αἴγιλον αἶγες ἔδοντι,
(570) καὶ σχῖνον πατέοντι καὶ ἐν κομάροισι κέχυνται.
(571) ταῖσι δ᾽ἐμαῖς ὀίεσσι πάρεστι μὲν ἁ μελίτεια
(572) φέρβεσθαι, πολλὸς δὲ καὶ ὡς ῥόδα κίσθος ἐπανθεῖ.
(573) οὐκ ἔραμ᾽ Ἀλκίππας, ὅτι με πρᾶν οὐκ ἐφίλασε
(574) τῶν ὤτων καθελοῖσ᾽, ὅκά οἱ τὰν φάσσαν ἔδωκα.
(575) ἀλλ᾽ ἐγὼ Εὐμήδευς ἔραμαι μέγα· καὶ γὰρ ὅκ᾽ αὐτῷ
(576) τὰν σύριγγ᾽ ὤρεξα, καλόν τί με κάρτ᾽ ἐφίλασεν.
(577) οὐ θεμιτὸν Λάκων ποτ᾽ ἀηδόνα κίσσας ἐρίσδειν,
(578) οὐδ᾽ ἔποπας κύκνοισι· τὺ δ᾽ὦ τάλαν ἐσσὶ φιλεχθής.
(579) παύσασθαι κέλομαι τὸν ποιμένα. τὶν δὲ Κομάτα
(580) δωρεῖται Μόρσων τὰν ἀμνίδα· καὶ τὺ δὲ θύσας
(581) ταῖς Νύμφαις Μόρσωνι καλὸν κρέας αὐτίκα πέμψον.
(582) πεμψῶ ναὶ τὸν Πᾶνα. φριμάσσεο πᾶσα τραγίσκων
(583) νῦν ἀγέλα· κἠγὼ γὰρ ἴδ᾽ ὡς μέγα τοῦτο καχαξῶ
(584) κὰτ τῶ Λάκωνος τῶ ποιμένος, ὅττι πόκ᾽ ἤδη
(585) ἀνυσάμαν τὰν ἀμνόν· ἐς ὠρανὸν ὔμμιν ἁλεῦμαι.
(586) αἶγες ἐμαὶ θαρσεῖτε κερούτιδες· αὔριον ὔμμε
(587) πάσας ἐγὼ λουσῶ Συβαρίτιδος ἔνδοθι λίμνας.
(588) οὗτος ὁ Λευκίτας ὁ κορυπτίλος, εἴ τιν᾽ ὀχευσεῖς
(589) τᾶν αἰγῶν, φλασσῶ τυ πρὶν ἤ γ᾽ἐμὲ καλλιερῆσαι
(590) ταῖς Νύμφαις τὰν ἀμνόν. ὁ δ᾽αὖ πάλιν. ἀλλὰ γενοίμαν,
(591) αἰ μή τυ φλάσσαιμι, Μελάνθιος ἀντὶ Κομάτα.
(592) === Gedicht 6 ===
(593) == Βουκολιασταὶ Δάφνις καὶ Δαμοίτας ==
(594) Δαμοίτας χὡ Δάφνις ὁ βουκόλος εἰς ἕνα χῶρον
(595) τὰν ἀγέλαν πόκ᾽ Ἄρατε συνάγαγον· ἦς δ᾽ὁ μὲν αὐτῶν
(596) πυρρός, ὁ δ᾽ἡμιγένειος· ἐπὶ κράναν δέ τιν᾽ ἄμφω
(597) ἑζόμενοι θέρεος μέσῳ ἄματι τοιάδ᾽ ἄειδον.
(598) πρᾶτος δ᾽ἄρξατο Δάφνις, ἐπεὶ καὶ πρᾶτος ἔρισδε.
(599) βάλλει τοι Πολύφαμε τὸ ποίμνιον ἁ Γαλάτεια
(600) μάλοισιν, δυσέρωτα τὸν αἰπόλον ἄνδρα καλεῦσα·
(601) καὶ τύ νιν οὐ ποθόρησθα τάλαν τάλαν, ἀλλὰ κάθησαι
(602) ἁδέα συρίσδων. πάλιν ἅδ᾽ ἴδε τὰν κύνα βάλλει,
(603) ἅ τοι τᾶν ὀίων ἕπεται σκοπός· ἁ δὲ βαΰσδει
(604) εἰς ἅλα δερκομένα, τὰ δέ νιν καλὰ κύματα φαίνει
(605) ἅσυχα καχλάζοντα ἐπ᾽ αἰγιαλοῖο θέοισαν.
(606) φράζεο μὴ τᾶς παιδὸς ἐπὶ κνάμαισιν ὀρούσῃ
(607) ἐξ ἁλὸς ἐρχομένας, κατὰ δὲ χρόα καλὸν ἀμύξῃ.
(608) ἁ δὲ καὶ αὐτόθε τοι διαθρύπτεται, ὡς ἀπ᾽ ἀκάνθας
(609) ταὶ καπυραὶ χαῖται, τὸ καλὸν θέρος ἁνίκα φρύγει·
(610) καὶ φεύγει φιλέοντα καὶ οὐ φιλέοντα διώκει,
(611) καὶ τὸν ἀπὸ γραμμᾶς κινεῖ λίθον· ἦ γὰρ ἔρωτι
(612) πολλάκις ὦ Πολύφαμε τὰ μὴ καλὰ καλὰ πέφανται.
(613) τῷ δ᾽ἐπὶ Δαμοίτας ἀνεβάλλετο καὶ τάδ᾽ ἄειδεν.
(614) εἶδον ναὶ τὸν Πᾶνα, τὸ ποίμνιον ἁνίκ᾽ ἔβαλλε,
(615) κοὔ μ᾽ἔλαθ᾽, οὔ, τὸν ἐμὸν ἕνα τὸν γλυκύν, ᾧπερ ὅρημι
(616) ἐς τέλος· αὐτὰρ ὁ μάντις ὁ Τήλεμος ἔχθρ᾽ ἀγορεύων
(617) ἐχθρὰ φέροι ποτὶ οἶκον, ὅπως τεκέεσσι φυλάσσοι.
(618) ἀλλὰ καὶ αὐτὸς ἐγὼ κνίζων πάλιν οὐ ποθόρημι,
(619) ἀλλ᾽ ἄλλαν τινὰ φαμὶ γυναῖκ᾽ ἔχεν· ἁ δ᾽ἀίοισα
(620) ζαλοῖ μ᾽ὦ Παιὰν καὶ τάκεται, ἐκ δὲ θαλάσσας
(621) οἰστρεῖ παπταίνοισα ποτ᾽ ἄντρά τε καὶ ποτὶ ποίμνας.
(622) σίξα δ᾽ὑλακτεῖν νιν καὶ τᾷ κυνί· καὶ γὰρ ὅκ᾽ ἤρων
(623) αὐτᾶς, ἐκνυζεῖτο ποτ᾽ ἰσχία ῥύγχος ἔχοισα.
(624) ταῦτα δ᾽ἴσως ἐσορεῦσα ποεῦντά με πολλάκι πεμψεῖ
(625) ἄγγελον. αὐτὰρ ἐγὼ κλᾳξῶ θύρας, ἕστέ κ᾽ὀμόσσῃ
(626) αὐτά μοι στορεσεῖν καλὰ δέμνια τᾶσδ᾽ ἐπὶ νάσω.
(627) καὶ γάρ θην οὐδ᾽ εἶδος ἔχω κακόν, ὥς με λέγοντι.
(628) ἦ γὰρ πρᾶν ἐς πόντον ἐσέβλεπον, ἦς δὲ γαλάνα,
(629) καὶ καλὰ μὲν τὰ γένεια, καλὰ δέ μευ ἁ μία κώρα,
(630) ὡς παρ᾽ ἐμὶν κέκριται, κατεφαίνετο, τῶν δέ τ᾽ὀδόντων
(631) λευκοτέραν αὐγὰν Παρίας ὑπέφαινε λίθοιο.
(632) ὡς μὴ βασκανθῶ δέ, τρὶς εἰς ἐμὸν ἔπτυσα κόλπον·
(633) ταῦτα γὰρ ἁ γραία με Κοτυταρὶς ἐξεδίδαξε.
(634) ἃ πρᾶν ἀμάντεσσι παρ᾽ Ἱπποκίωνι ποταύλει.
(635) τόσσ᾽ εἰπὼν τὸν Δάφνιν ὁ Δαμοίτας ἐφίλησε,
(636) χὡ μὲν τῷ σύριγγ᾽, ὁ δὲ τῷ καλὸν αὐλὸν ἔδωκεν.
(637) αὔλει Δαμοίτας, σύρισδε δὲ Δάφνις ὁ βούτας,
(638) ὠρχεῦντ᾽ ἐν μαλακᾷ ταὶ πόρτιες αὐτίκα ποίᾳ.
(639) νίκη μὰν οὐδάλλος, ἀνήσσατοι δ᾽ἐγένοντο.
(640) === Gedicht 7 ===
(641) == θαλύσια ==
(642) Ἠς χρόνος ἁνίκ᾽ ἐγώ τε καὶ Εὔκριτος ἐς τὸν Ἅλεντα
(643) εἵρπομες ἐκ πόλιος, σὺν καὶ τρίτος ἁμὶν Ἀμύντας·
(644) τᾷ Δηοῖ γὰρ ἔτευχε θαλύσια καὶ Φρασίδαμος
(645) κἀντιγένης, δύο τέκνα Λυκωπέος, εἴ τί περ ἐσθλὸν
(646) χᾳῶν τῶν ἐπάνωθεν, ἀπὸ Κλυτίας τε καὶ αὐτῶ
(647) Χάλκωνος, Βούριναν ὃς ἐκ ποδὸς ἄνυσε κράναν
(648) εὖ ἐνερεισάμενος πέτρᾳ γόνυ· ταὶ δὲ παρ᾽ αὐτὰν
(649) αἴγειροι πτελέαι τε ἐύσκιον ἄλσος ὕφαινον,
(650) χλωροῖσιν πετάλοισι κατηρεφέες κομόωσαι.
(651) κοὔπω τὰν μεσάταν ὁδὸν ἄνυμες, οὐδὲ τὸ σᾶμα
(652) ἁμὶν τὸ Βρασίλα κατεφαίνετο, καὶ τὸν ὁδίταν
(653) ἐσθλὸν σὺν Μοίσαισι Κυδωνικὸν εὕρομες ἄνδρα,
(654) οὔνομα μὲν Λυκίδαν, ἦς δ᾽αἰπόλος, οὐδέ κέ τίς νιν
(655) ἠγνοίησεν ἰδών, ἐπεὶ αἰπόλῳ ἔξοχ᾽ ἐῴκει.
(656) ἐκ μὲν γὰρ λασίοιο δασύτριχος εἶχε τράγοιο
(657) κνακὸν δέρμ᾽ ὤμοισι νέας ταμίσοιο ποτόσδον,
(658) ἀμφὶ δέ οἱ στήθεσσι γέρων ἐσφίγγετο πέπλος
(659) ζωστῆρι πλακερῷ, ῥοικὰν δ᾽ἔχεν ἀγριελαίω
(660) δεξιτερᾷ κορύναν. καί μ᾽ἀτρέμας εἶπε σεσαρὼς
(661) ὄμματι μειδιόωντι, γέλως δέ οἱ εἴχετο χείλευς·
(662) "Σιμιχίδα, πᾷ δὴ τὸ μεσαμέριον πόδας ἕλκεις,
(663) ἁνίκα δὴ καὶ σαῦρος ἐν αἱμασιαῖσι καθεύδει,
(664) οὐδ᾽ ἐπιτυμβίδιαι κορυδαλλίδες ἠλαίνοντι;
(665) ἦ μετὰ δαῖτα κλητὸς ἐπείγεαι; ἤ τινος ἀστῶν
(666) λανὸν ἔπι θρώσκεις; ὥς τοι ποσὶ νισσομένοιο
(667) πᾶσα λίθος πταίοισα ποτ᾽ ἀρβυλίδεσσιν ἀείδει."
(668) τὸν δ᾽ἐγὼ ἀμείφθην· "Λυκίδα φίλε, φαντί τυ πάντες
(669) συριγκτὰν ἔμεναι μέγ᾽ ὑπείροχον ἔν τε νομεῦσιν
(670) ἔν τ᾽ἀμητήρεσσι. τὸ δὴ μάλα θυμὸν ἰαίνει
(671) ἁμέτερον· καί τοι κατ᾽ ἐμὸν νόον ἰσοφαρίζειν
(672) ἔλπομαι. ἁ δ᾽ὁδὸς ἅδε θαλυσιάς· ἦ γὰρ ἑταῖροι
(673) ἀνέρες εὐπέπλῳ Δαμάτερι δαῖτα τελεῦντι
(674) ὄλβω ἀπαρχόμενοι· μάλα γάρ σφισι πίονι μέτρῳ
(675) ἁ δαίμων εὔκριθον ἀνεπλήρωσεν ἀλωάν.
(676) ἀλλ᾽ ἄγε δή, ξυνὰ γὰρ ὁδός, ξυνὰ δὲ καὶ ἀώς,
(677) βουκολιασδώμεσθα· τάχ᾽ ὥτερος ἄλλον ὀνασεῖ.
(678) καὶ γὰρ ἐγὼ Μοισᾶν καπυρὸν στόμα, κἠμὲ λέγοντι
(679) πάντες ἀοιδὸν ἄριστον· ἐγὼ δέ τις οὐ ταχυπειθής,
(680) οὐ Δᾶν· οὐ γάρ πω κατ᾽ ἐμὸν νόον οὔτε τὸν ἐσθλὸν
(681) Σικελίδαν νίκημι τὸν ἐκ Σάμω οὔτε Φιλητᾶν
(682) ἀείδων, βάτραχος δὲ ποτ᾽ ἀκρίδας ὥς τις ἐρίσδω."
(683) ὣς ἐφάμαν ἐπίταδες· ὁ δ᾽αἰπόλος ἁδὺ γελάσσας,
(684) "τάν τοι" ἔφα "κορύναν δωρύττομαι, οὕνεκεν ἐσσὶ
(685) πᾶν ἐπ᾽ ἀλαθείᾳ πεπλασμένον ἐκ Διὸς ἔρνος.
(686) ὥς μοι καὶ τέκτων μέγ᾽ ἀπέχθεται, ὅστις ἐρευνῇ
(687) ἶσον ὄρευς κορυφᾷ τελέσαι δόμον εὐρυμέδοντος,
(688) καὶ Μοισᾶν ὄρνιχες, ὅσοι ποτὶ Χῖον ἀοιδὸν
(689) ἀντία κοκκύζοντες ἐτώσια μοχθίζοντι.
(690) ἀλλ᾽ ἄγε βουκολικᾶς ταχέως ἀρχώμεθ᾽ ἀοιδᾶς,
(691) Σιμιχίδα· κἠγὼ μέν, ὅρη φίλος, εἴ τοι ἀρέσκει
(692) τοῦθ᾽ ὅ τι πρᾶν ἐν ὄρει τὸ μελύδριον ἐξεπόνασα."
(693) Ἔσσεται Ἀγεάνακτι καλὸς πλόος ἐς Μυτιλήναν,
(694) χὥταν ἐφ᾽ ἑσπερίοις ἐρίφοις νότος ὑγρὰ διώκῃ
(695) κύματα, χὡρίων ὅτ᾽ ἐπ᾽ ὠκεανῷ πόδας ἴσχῃ,
(696) αἴκεν τὸν Λυκίδαν ὀπτεύμενον ἐξ Ἀφροδίτας
(697) ῥύσηται· θερμὸς γὰρ ἔρως αὐτῶ με καταίθει.
(698) χἁλκυόνες στορεσεῦντι τὰ κύματα τάν τε θάλασσαν
(699) τόν τε νότον τόν τ᾽εὖρον, ὃς ἔσχατα φυκία κινεῖ·
(700) ἁλκυόνες, γλαυκαῖς Νηρηίσι ταί τε μάλιστα
(701) ὀρνίχων ἐφίλαθεν, ὅσαις τέ περ ἐξ ἁλὸς ἄγρα.
(702) Ἀγεάνακτι πλόον διζημένῳ ἐς Μυτιλήναν
(703) ὥρια πάντα γένοιτο, καὶ εὔπλοξν ὅρμον ἵκοιτο.
(704) κἠγὼ τῆνο κατ᾽ ἆμαρ ἀνήτινον ἢ ῥοδόεντα
(705) ἢ καὶ λευκοΐων στέφανον περὶ κρατὶ φυλάσσων
(706) τὸν Πτελεατικὸν οἶνον ἀπὸ κρατῆρος ἀφυξῶ
(707) πὰρ πυρὶ κεκλιμένος, κύαμον δέ τις ἐν πυρὶ φρυξεῖ.
(708) χἁ στιβὰς ἐσσεῖται πεπυκασμένα ἕστ᾽ ἐπὶ πᾶχυν
(709) κνύζᾳ τ᾽ἀσφοδέλῳ τε πολυγνάμπτῳ τε σελίνῳ.
(710) καὶ πίομαι μαλακῶς μεμνημένος Ἀγεάνακτος
(711) αὐταῖσιν κυλίκεσσι καὶ ἐς τρύγα χεῖλος ἐρείδων.
(712) αὐλησεῦντι δέ μοι δύο ποιμένες, εἷς μὲν Ἀχαρνεύς,
(713) εἷς δὲ Λυκωπίτας· ὁ δὲ Τίτυρος ἐγγύθεν ᾀσεῖ,
(714) ὥς ποκα τᾶς Ξενέας ἠράσσατο Δάφνις ὁ βούτας,
(715) χὡς ὄρος ἀμφ᾽ ἐπονεῖτο, καὶ ὡς δρύες αὐτὸν ἐθρήνευν,
(716) Ἱμέρα αἵτε φύοντι παρ᾽ ὄχθῃσιν ποταμοῖο,
(717) εὖτε χιὼν ὥς τις κατετάκετο μακρὸν ὑφ᾽ Αἷμον
(718) ἢ Ἄθω ἢ Ῥοδόπαν ἢ Καύκασον ἐσχατόωντα.
(719) ᾀσεῖ δ᾽ὥς ποκ᾽ ἔδεκτο τὸν αἰπόλον εὐρέα λάρναξ
(720) ζωὸν ἐόντα κακαῖσιν ἀτασθαλίαισιν ἄνακτος,
(721) ὥς τέ νιν αἱ σιμαὶ λειμωνόθε φέρβον ἰοῖσαι
(722) κέδρον ἐς ἁδεῖαν μαλακοῖς ἄνθεσσι μέλισσαι,
(723) οὕνεκά οἱ γλυκὺ Μοῖσα κατὰ στόματος χέε νέκταρ.
(724) ὦ μακαριστὲ Κομάτα, τύ θην τάδε τερπνὰ πεπόνθεις,
(725) καὶ τὺ κατεκλᾴσθης ἐς λάρνακα, καὶ τὺ μελισσᾶν
(726) κηρία φερβόμενος ἔτος ὥριον ἐξεπόνασας.
(727) αἴθ᾽ ἐπ᾽ ἐμεῦ ζωοῖς ἐναρίθμιος ὤφελες εἶμεν,
(728) ὥς τοι ἐγὼν ἐνόμευον ἀν᾽ ὤρεα τὰς καλὰς αἶγας
(729) φωνᾶς εἰσαΐων, τὺ δ᾽ὑπὸ δρυσὶν ἢ ὑπὸ πεύκαις
(730) ἁδὺ μελισδόμενος κατεκέκλισο θεῖε Κομάτα.
(731) χὡ μὲν τόσσ᾽ εἰπὼν ἀπεπαύσατο· τὸν δὲ μετ᾽ αὖθις
(732) κἠγὼ τοῖ᾽ ἐφάμαν· "Λυκίδα φίλε, πολλὰ μὲν ἄλλα
(733) νύμφαι κἠμὲ δίδαξαν ἀν᾽ ὤρεα βουκολέοντα
(734) ἐσθλά, τά που καὶ Ζηνὸς ἐπὶ θρόνον ἄγαγε φάμα·
(735) ἀλλὰ τόγ᾽ ἐκ πάντων μέγ᾽ ὑπείροχον, ᾧ τυ γεραίρειν
(736) ἀρξεῦμ᾽· ἀλλ᾽ ὑπάκουσον, ἐπεὶ φίλος ἔπλεο Μοίσαις."
(737) Σιμιχίδᾳ μὲν Ἔρωτες ἐπέπταρον· ἦ γὰρ ὁ δειλὸς
(738) τόσσον ἐρᾷ Μυρτοῦς, ὅσον εἴαρος αἶγες ἐρᾶντι.
(739) ὥρατος δ᾽ὁ τὰ πάντα φιλαίτατος ἀνέρι τήνῳ
(740) παιδὸς ὑπὸ σπλάγχνοισιν ἔχει πόθον. οἶδεν Ἄριστις,
(741) ἐσθλὸς ἀνήρ, μέγ᾽ ἄριστος, ὃν οὐδέ κεν αὐτὸς ἀείδειν
(742) Φοῖβος σὺν φόρμιγγι παρὰ τριπόδεσσι μεγαίροι,
(743) ὡς ἐκ παιδὸς Ἄρατος ὑπ᾽ ὀστέον αἴθετ᾽ ἔρωτι.
(744) τόν μοι Πάν, Ὁμόλας ἐρατὸν πέδον ὅστε λέλογχας,
(745) ἄκλητον κείνοιο φίλας ἐς χεῖρας ἐρείσαις,
(746) εἴτ᾽ ἐστ᾽ ἆρα Φιλῖνος ὁ μαλθακὸς εἴτέ τις ἄλλος.
(747) κἢν μὲν ταῦτ᾽ ἔρδῃς ὦ Πὰν φίλε, μή τί τυ παῖδες
(748) Ἀρκαδικοὶ σκίλλαισιν ὑπὸ πλευράς τε καὶ ὤμους
(749) τανίκα μαστίσδοιεν, ὅτε κρέα τυτθὰ παρείη·
(750) εἰ δ᾽ἄλλως νεύσαις, κατὰ μὲν χρόα πάντ᾽ ὀνύχεσσι
(751) δακνόμενος κνάσαιο καὶ ἐν κνίδαισι καθεύδοις,
(752) εἴης δ᾽Ἠδωνῶν μὲν ἐν ὤρεσι χείματι μέσσῳ
(753) Ἕβρον πὰρ ποταμὸν τετραμμένος ἐγγύθεν ἄρκτω,
(754) ἐν δὲ θέρει πυμάτοισι παρ᾽ Αἰθιόπεσσι νομεύοις
(755) πέτρᾳ ὕπο Βλεμύων, ὅθεν οὐκέτι Νεῖλος ὁρατός.
(756) ὔμμες δ᾽Ὕετίδος καὶ Βυβλίδος ἁδὺ λιπόντες
(757) νᾶμα καὶ Οἰκεῦντα, ξανθᾶς ἕδος αἰπὺ Διώνας,
(758) ὦ μάλοισιν Ἔρωτες ἐρευθομένοισιν ὁμοῖοι,
(759) βάλλετέ μοι τόξοισι τὸν ἱμερόεντα Φιλῖνον,
(760) βάλλετ᾽, ἐπεὶ τὸν ξεῖνον ὁ δύσμορος οὐκ ἐλεεῖ μευ.
(761) καὶ δὴ μὰν ἀπίοιο πεπαίτερος, αἱ δὲ γυναῖκες
(762) "αἰαῖ" φαντὶ "Φιλῖνε, τό τοι καλὸν ἄνθος ἀπορρεῖ."
(763) μηκέτι τοι φρουρέωμες ἐπὶ προθύροισιν Ἄρατε,
(764) μηδὲ πόδας τρίβωμες· ὁ δ᾽ὄρθριος ἄλλον ἀλέκτωρ
(765) κοκκύζων νάρκαισιν ἀνιαραῖσι διδοίη,
(766) εἷς δ᾽ἀπὸ τᾶσδε φέριστε Μόλων ἄγχοιτο παλαίστρας,
(767) ἄμμιν δ᾽ἁσυχία τε μέλοι γραία τε παρείη,
(768) ἅτις ἐπιφθύζοισα τὰ μὴ καλὰ νόσφιν ἐρύκοι.
(769) τόσσ᾽ ἐφάμαν· ὁ δέ μοι τὸ λαγωβόλον, ἁδὺ γελάσσας
(770) ὡς πάρος, ἐκ Μοισᾶν ξεινήιον ὤπασεν εἶμεν.
(771) χὡ μὲν ἀποκλίνας ἐπ᾽ ἀριστερὰ τὰν ἐπὶ Πύξας
(772) εἷρφ᾽ ὁδόν, αὐτὰρ ἐγώ τε καὶ Εὔκριτος ἐς Φρασιδάυω
(773) στραφθέντες χὡ καλὸς Ἀμύντιχος ἔν τε βαθείαις
(774) ἁδείας σχοίνοιο χαμευνίσιν ἐκλίνθημες
(775) ἔν τε νεοτμάτοισι γεγαθότες οἰναρέοισι.
(776) πολλαὶ δ᾽ἁμὶν ὕπερθε κατὰ κρατὸς δονέοντο
(777) αἴγειροι πτελέαι τε· τὸ δ᾽ἐγγύθεν ἱερὸν ὕδωρ
(778) Νυμφᾶν ἐξ ἄντροιο κατειβόμενον κελάρυζε.
(779) τοὶ δὲ ποτὶ σκιαραῖς ὀροδαμνίσιν αἰθαλίωνες
(780) τέττιγες λαλαγεῦντες ἔχον πόνον· ἁ δ᾽ὀλολυγὼν
(781) τηλόθεν ἐν πυκιναῖσι βάτων τρύζεσκεν ἀκάνθαις.
(782) ἄειδον κόρυδοι καὶ ἀκανθίδες, ἔστενε τρυγών,
(783) πωτῶντο ξουθαὶ περὶ πίδακας ἀμφὶ μέλισσαι.
(784) πάντ᾽ ὦσδεν θέρεος μάλα πίονος, ὦσδε δ᾽ὀπώρας.
(785) ὄχναι μὲν πὰρ ποσσί, παρὰ πλευραῖσι δὲ μᾶλα
(786) δαψιλέως ἁμῖν ἐκυλίνδετο· τοὶ δ᾽ἐκέχυντο
(787) ὄρπακες βραβίλοισι καταβρίθοντες ἔραζε·
(788) τετράενες δὲ πίθων ἀπελύετο κρατὸς ἄλειφαρ.
(789) νύμφαι Κασταλίδες Παρνάσιον αἶπος ἔχοισαι,
(790) ἆρά γέ πᾳ τοιόνδε Φόλω κατὰ λάινον ἄντρον
(791) κρατῆρ᾽ Ἡρακλῆι γέρων ἐστήσατο Χείρων;
(792) ἆρά γέ πᾳ τῆνον τὸν ποιμένα τὸν ποτ᾽ Ἀνάπῳ,
(793) τὸν κρατερὸν Πολύφαμον, ὃς ὤρεσι νᾶας ἔβαλλε,
(794) τοῖον νέκταρ ἔπεισε κατ᾽ αὐλία ποσσὶ χορεῦσαι,
(795) οἷον δὴ τόκα πῶμα διεκρανάσατε Νύμφαι
(796) βωμῷ πὰρ Δάματρος ἀλῳάδος; ἇς ἐπὶ σωρῷ
(797) αὖθις ἐγὼ πάξαιμι μέγα πτύον, ἁ δὲ γελάσσαι
(798) δράγματα καὶ μάκωνας ἐν ἀμφοτέραισιν ἔχοισα.
(799) === Gedicht 8 ===
(800) == Βουκολιασταὶ Δάφνις καὶ Μενάλκας ==
(801) Δάφνιδι τῷ χαρίεντι συνήντετο βουκολέοντι
(802) μᾶλα νέμων, ὡς φαντί, κατ᾽ ὤρεα μακρὰ Μενάλκας.
(803) ἄμφω τώγ᾽ ἤστην πυρροτρίχω, ἄμφω ἀνάβω,
(804) ἄμφω συρίσδεν δεδαημένω, ἄμφω ἀείδεν.
(805) πρᾶτος δ᾽ὦν ποτὶ Δάφνιν ἰδὼν ἀγόρευε Μενάλκας·
(806) "μυκητᾶν ἐπίουρε βοῶν Δάφνι, λῇς μοι ἀεῖσαι;
(807) φαμί τυ νικασεῖν, ὅσσον θέλω αὐτὸς ἀείδων."
(808) τὸν δ᾽ἄρα χὡ Δάφνις τοιῷδ᾽ ἀπαμείβετο μύθῳ·
(809) "ποιμὴν εἰροπόκων ὀίων συριγκτὰ Μενάλκα,
(810) οὔποτε νικασεῖς μ᾽,οὐδ᾽ εἴ τι πάθοις τύγ᾽ ἀείδων."
(811) χρῄσδεις ὧν ἐσιδεῖν; χρῄσδεις καταθεῖναι ἄεθλον;
(812) χρῄσδω τοῦτ᾽ ἐσιδεῖν, χρῄσδω καταθεῖναι ἄεθλον.
(813) καὶ τίνα θησεύμεσθ᾽, ὅτις ἁμῖν ἄρκιος εἴη;
(814) μόσχον ἐγὼ θησῶ· τὺ δὲ θὲς ἰσομάτορα ἀμνόν.
(815) οὐ θησῶ ποκα ἀμνόν, ἐπεὶ χαλεπὸς ὁ πατήρ μευ
(816) χἁ μάτηρ, τὰ δὲ μᾶλα ποθέσπερα πάντ᾽ ἀριθμεῦντι.
(817) ἀλλὰ τί μὰν θησεῖς; τί δὲ τὸ πλέον ἑξεῖ ὁ νικῶν;
(818) σύριγγ᾽ ἃν ἐπόησα καλὰν ἐγὼ ἐννεάφωνον,
(819) λευκὸν κηρὸν ἔχοισαν, ἴσον κάτω, ἶσον ἄνωθεν,
(820) ταύταν κατθείην, τὰ δὲ τῶ πατρὸς οὐ καταθησῶ.
(821) ἦ μάν τοι κἠγὼ σύριγγ᾽ ἔχω ἐννεάφωνον.
(822) λευκὸν κηρὸν ἔχοισαν, ἴσον κάτω, ἶσον ἄνωθεν.
(823) πρώαν νιν συνέπαξ᾽· ἔτι καὶ τὸν δάκτυλον ἀλγέω
(824) τοῦτον, ἐπεὶ κάλαμός με διασχισθεὶς διέτμαξεν.
(825) ἀλλὰ τίς ἄμμε κρινεῖ; τίς ἐπάκοος ἔσσεται ἁμέων;
(826) τῆνον πῶς ἐνταῦθα τὸν αἰπόλον ἢν καλέσωμες;
(827) ᾧ ποτὶ ταῖς ἐρίφοις ὁ κύων ὁ φάλαρος ὑλακτεῖ.
(828) χοἱ μὲν παῖδες ἄυσαν, ὁ δ᾽αἰπόλος ἦνθ᾽ ἐπακοῦσαι.
(829) χοἱ μὲν παῖδες ἄειδον, ὁ δ᾽αἰπόλος ἤθελε κρίνειν.
(830) πρᾶτος δ᾽ὦν ἄειδε λαχὼν ἰυκτὰ Μενάλκας,
(831) εἶτα δ᾽ἀμοιβαίαν ὑπελάμβανε Δάφνις ἀοιδάν.
(832) βουκολικάν· οὕτω δὲ Μενάλκας ἄρξατο πρᾶτος.
(833) Ἄγκεα καὶ ποταμοί, θεῖον γένος, αἴ τι Μενάλκας
(834) πήποχ᾽ ὁ συριγκτὰς προσφιλὲς ᾆσε μέλος,
(835) βόσκοιτ᾽ ἐκ ψυχᾶς τὰς ἀμνάδας· ἢν δέ ποκ᾽ ἔνθῃ
(836) Δάφνις ἔχων δαμάλας, μηδὲν ἔλασσον ἔχοι.
(837) κρᾶναι καὶ βοτάναι, γλυκερὸν φυτόν, αἴπερ ὁμοῖον
(838) μουσίσδει Δάφνις ταῖσιν ἀηδονίσι,
(839) τοῦτο τὸ βουκόλιον πιαίνετε· κἤν τι Μενάλκας
(840) τεῖδ᾽ ἀγάγῃ, χαίρων ἄφθονα πάντα νέμοι.
(841) ἔνθ᾽ ὄις, ἔνθ᾽ αἶγες διδυματόκοι, ἔνθα μέλισσαι
(842) σμήνεα πληροῦσιν, καὶ δρύες ὑψίτεραι,
(843) ἔνθ᾽ ὁ καλὸς Μίλων βαίνει ποσίν· αἰ δ᾽ἂν ἀφέρπῃ,
(844) χὡ ποιμὴν ξηρὸς τηνόθι χαἱ βοτάναι.
(845) παντᾷ ἔαρ, παντᾷ δὲ νομοί, παντᾷ δὲ γάλακτος
(846) οὔθατα πλήθουσιν, καὶ τὰ νέα τρέφεται,
(847) ἐνθ᾽ ἁ καλὰ παῖς ἐπινίσσεται· αἰ δ᾽ἂν ἀφέρπῃ,
(848) χὡ τὰς βῶς βόσκὡν χαἱ βόες αὐότεραι.
(849) ὦ τράγε, τᾶν λευκᾶν αἰγῶν ἄνερ, ὧ βάθος ὕλας
(850) μυρίον, (ὦ σιμαὶ δεῦτ᾽ ἐφ᾽ ὕδωρ ἔριφοι·)
(851) ἐν τήνῳ γὰρ τῆνος· ἴθ᾽ ὦ κόλε καὶ λέγε· Μίλων,
(852) ὁ Πρωτεὺς φώκας καὶ θεὸς ὢν ἔνεμε.
(853) μή μοι γᾶν Πέλοπος, μή μοι χρύσεια τάλαντα
(854) εἴη ἔχειν, μηδὲ πρόσθε θέειν ἀνέμων·
(855) ἀλλ᾽ ὑπὸ τᾷ πέτρᾳ τᾷδ᾽ ᾁσομαι, ἀγκὰς ἔχων τυ,
(856) σύννομα μᾶλ᾽ ἐσορῶν, τὰν Σικελὰν ἐς ἅλα.
(857) δένδρεσι μὲν χειμὼν φοβερὸν κακόν, ὕδασι δ᾽αὐχμός,
(858) ὄρνισιν δ᾽ὕσπλαγξ, ἀγροτέροις δὲ λίνα,
(859) ἀνδρὶ δὲ παρθενικᾶς ἁπαλᾶς πόθος. ὦ πάτερ ὦ Ζεῦ,
(860) οὐ μόνος ἠράσθην· καὶ τὺ γυναικοφίλας.
(861) ταῦτα μὲν ὦν δι᾽ ἀμοιβαίων οἱ παῖδες ἄεισαν·
(862) τὰν πυμάταν δ᾽ᾠδὰν οὑτῶς ἐξᾶρχε Μενάλκας.
(863) Φεἰδευ τᾶν ἐρίφων, φείδευ λύκε τᾶν τοκάδων μευ,
(864) μηδ᾽ ἀδίκει μ᾽,ὅτι μικκὸς ἐὼν πολλαῖσιν ὁμαρτέω.
(865) ὦ Λάμπουρε κύον, οὕτω βαθὺς ὕπνος ἔχει τυ;
(866) οὐ χρὴ κοιμᾶσθαι βαθέως σὺν παιδὶ νέμοντα.
(867) ταὶ δ᾽ὄιες, μηδ᾽ ὔμμες ὀκνεῖθ᾽ ἁπαλᾶς κορέσασθαι
(868) ποίας· οὔτι καμεῖσθ᾽, ὅκκ᾽ αὖ πάλιν ἅδε φύηται.
(869) σίττα νέμεσθε νέμεσθε, τὰ δ᾽οὔθατα πλήσατε πᾶσαι,
(870) ὡς τὸ μὲν ὥρνες ἔχωντι, τὸ δ᾽ἐς ταλάρως ἀποθῶμαι.
(871) δεύτερος αὖ Δάφνις λιγυρῶς ἀνεβάλλετ᾽ ἀείδειν·
(872) κἠμὲ γὰρ ἐκ τὤντρω σύνοφρυς κόρα ἐχθὲς ἰδοῖσα
(873) τὰς δαμάλας παρελᾶντα καλὸν καλὸν ἦμεν ἔφασκεν·
(874) οὐ μὰν οὐδὲ λόγον ἐκρίθην ἄπο, τὤμπικρον αὐτᾷ,
(875) ἀλλὰ κάτω βλέψας τὰν ἁμετέραν ὁδὸν εἷρπον.
(876) ἁδεῖ᾽ ἁ φωνὰ τᾶς πόρτιος, ἁδὺ τὸ πνεῦμα·
(877) ἁδὺ δὲ χὡ μόσχος γαρύεται, ἁδὺ δὲ χἁ βῶς·
(878) ἁδὺ δὲ τῶ θέρεος παρ᾽ ὕδωρ ῥέον αἰθριοκοιτεῖν.
(879) τᾷ δρυῒ ταὶ βάλανοι κόσμος, τᾷ μαλίδι μᾶλα,
(880) τᾷ βοῒ δ᾽ἁ μόσχος, τῷ βουκόλῳ αἱ βόες αὐταί.
(881) Ὣς οἱ παῖδες ἄεισαν, ὁ δ᾽αἰπόλος ὧδ᾽ ἀγόρευεν·
(882) ἁδύ τι τὸ στόμα τευ καὶ ἐφίμερος ὦ Δάφνι φωνά.
(883) κρέσσον μελπομένω τευ ἀκουέμεν ἢ μέλι λείχειν.
(884) λάζεο τὰς σύριγγας· ἐνίκασας γὰρ ἀείδων.
(885) αἰ δέ τι λῇς με καὶ αὐτὸν ἅμ᾽ αἰπολέοντα διδάξαι,
(886) τήναν τὰν μιτύλαν δωσῶ τὰ δίδακτρά τοι αἶγα,
(887) ἅτις ὑπὲρ κεφαλᾶς αἰεὶ τὸν ἀμολγέα πληροῖ.
(888) Ὡς μὲν ὁ παῖς ἐχάρη καὶ ἀνάλατο καὶ πλατάγησε
(889) νικάσας, οὑτῶς ἐπὶ ματέρι νεβρὸς ἅλοιτο.
(890) ὡς δὲ κατεσμύχθη καὶ ἀνετράπετο φρένα λύπᾳ
(891) ὥτερος, οὕτω καὶ νύμφα γαμεθεῖσ᾽ ἀκάχοιτο.
(892) κἠκ τούτω πρᾶτος παρὰ ποιμέσι Δάφνις ἔγεντο,
(893) καὶ Νύμφαν ἄκρηβος ἐὼν ἔτι Ναΐδα γᾶμεν.
(894) === Gedicht 9 ===
(895) == Βουκολιασταὶ Δάφνις καὶ Μενάλκας ==
(896) Βουκολιάζεο Δάφνι, τὺ δ᾽ᾠδᾶς ἄρχεο πρᾶτος,
(897) ᾠδᾶς ἄρχεο Δάφνι, συναψάσθω δὲ Μενάλκας,
(898) μόσχως βουσὶν ὑφέντες, ὑπὸ στείραισι δὲ ταύρως.
(899) χοἱ μὲν ἁμᾷ βόσκοιντο καὶ ἐν φύλλοισι πλανῷντο
(900) μηδὲν ἀτιμαγελεῦντες· ἐμὶν δὲ τὺ βουκολιάζευ
(901) ἐκτόθεν, ἄλλωθεν δὲ ποτικρίνοιτο Μενάλκας.
(902) Ἁδὺ μὲν ἁ μόσχος γαρύεται, ἁδὺ δὲ χἁ βοῦς,
(903) ἁδὺ δὲ χἁ σῦριγξ χὡ βουκόλος, ἁδὺ δὲ κἠγών.
(904) ἔστι δέ μοι παρ᾽ ὕδωρ ψυχρὸν στιβάς, ἐν δὲ νένασται
(905) λευκᾶν ἐκ δαμαλᾶν καλὰ δέρματα, τάς μοι ἁπάσας
(906) λὶψ κόμαρον τρωγοίσας ἀπὸ σκοπιᾶς ἐτίναξε.
(907) τῶ δὲ θέρευς φρύγοντος ἐγὼ τόσσον μελεδαίνω,
(908) ὅσσον ἐρῶντε πατρὸς μύθων καὶ ματρὸς ἀκούειν.
(909) οὑτῶς Δάφνις ἄεισεν ἐμίν, οὑτῶς δὲ Μενάλκας.
(910) Αἴτνα μᾶτερ ἐμά, κἠγὼ καλὸν ἄντρον ἐνοικέω
(911) κοίλαις ἐν πέτραισιν· ἔχω δέ τοι ὅσσ᾽ ἐν ὀνείρῳ
(912) φαίνονται, πολλὰς μὲν ὄις, πολλὰς δὲ χιμαίρας,
(913) ὧν μοι πρὸς κεφαλᾷ καὶ πρὸς ποσὶ κώεα κεῖται.
(914) ἐν πυρὶ δὲ δρυίνῳ χόρια ζεῖ, ἐν πυρὶ δ᾽αὖαι
(915) φαγοὶ χειμαίνοντος· ἔχω δέ τοι οὐδ᾽ ὅσον ὤραν
(916) χείματος ἢ νωδὸς καρύων ἀμύλοιο παρόντος.
(917) τοῖς μὲν ἐπεπλατάγησα καὶ αὐτίκα δῶρον ἔδωκα,
(918) Δάφνιδι μὲν κορύναν, τάν μοι πατρὸς ἔτρεφεν ἀγρός,
(919) αὐτοφυῆ, τὰν οὐδ᾽ ἂν ἴσως μωμάσατο τέκτων,
(920) τήνῳ δὲ στρόμβω καλὸν ὄστρακον, ὧ κρέας αὐτὸς
(921) σιτήθην πέτραισιν ἐν Ἰκαρίαισι δοκεύσας,
(922) πέντε ταμὼν πέντ᾽ οὖσιν· ὁ δ᾽ἐγκαναχήσατο κόχλῳ.
(923) Βουκολικαὶ Μοῖσαι μάλα χαίρετε, φαίνετε δ᾽ᾠδάς,
(924) τάς ποκ᾽ ἐγὼ τήνοισι παρὼν ἄεισα νομεῦσι,
(925) μηκέτ᾽ ἐπὶ γλώσσας ἄκρας ὀλοφυγγόνα φύσω.
(926) τέττιξ μὲν τέττιγι φίλος, μύρμακι δὲ μύρμαξ,
(927) ἴρηκες δ᾽ἴρηξιν, ἐμὶν δέ τε μοῖσα καὶ ᾠδά.
(928) τᾶς μοι πᾶς εἴη πλεῖος δόμος. οὔτε γὰρ ὕπνος
(929) οὔτ᾽ ἔαρ ἐξαπίνας γλυκερώτερον, οὔτε μελίσσαις
(930) ἄνθεα· τόσσον ἐμὶν Μοῖσαι φίλαι. οὓς μὲν ὁρεῦντι
(931) γαθεῦσαι, τοὺς δ᾽οὔτι ποτῷ δαλήσατο Κίρκη.
